
<h1>אהלי הלכה</h1>
הלכות סוכות מבוארות בטעמיהן ליוצאי אשכנז וספרד
עם פסקי הלכות מאת הגאון הרב יעקב אריאל שליט"א

הרב יעקב אריאל
רמת גן

<h2>הקדמה</h2>
משה קיבל תורה מסיני. לא רק תורה קיבל משה רבנו מסיני, אלא גם הדרכה איך ללמדה. "אמר לו הקדוש ברוך הוא למשה, לא תעלה על דעתך לומר אשנה להם הפרק וההלכה עד שתהא סדורה בפיהם, ואיני מטריח עצמי להבינם טעמי הדבר ופירושו, לכך נאמר אשר תשים לפניהם - כשלחן הערוך ומוכן לאכול לפני האדם". לא די ללמד את ההלכה באופן שתהיה סדורה בפי הלומד, אלא יש גם ללמד את טעמה של כל הלכה.
בחיבור שלפנינו השתדלנו לכנס הלכות באופן שתהיינה בהירות, סדורות ומובנות בטעמיהן. כדרכנו בכרכים הראשונים על הלכות חנוכה, פורים, פסח, מועדי אייר, ספירת העומר, בין המצרים וימים נוראים, שהתקבלו בסייעתא דשמיא בשמחה וברצון, כך גם בכרך זה, השתדלנו שלא לערוך משל עצמנו מאומה. אין מגמתנו בחיבור זה לחדש קוּלות או חוּמרות, שיטות הלכתיות או דרכי הוראה. מגמתנו להביא את ההלכה המסורה והמקובלת בישראל, על פי גדולי הפוסקים שעם ישראל נשען עליהם - מרן השלחן ערוך, הרמ"א וגדולי האחרונים. במקום שהאחרונים נחלקו בקביעת ההלכה, סמכנו סמיכה של ממש על המשנה ברורה, "שקבע לו כבר נחלת עולמים בתור ספר פוסק, מבוסס, שהלכה כמותו בכל מקום" (מאמרי הראי"ה ח"א עמ' 132), מלבד במקומות שגדולי הדור הבאים אחריו נטו מפסקיו, או במקרים שבהם יוצאי ספרד אינם נוהגים כמותו.
בשאלות המתחדשות, המסורות לגדולי תלמידי החכמים שבדור, או במקומות שבהם הכרעת ההלכה אינה ברורה, נועצנו במורנו ורבנו הגאון הרב יעקב אריאל שליט"א, המלווה את המכון ומדריכו מראשית דרכו. יאריך ה' ימיו בטוב ושנותיו בנעימים, ויזכה להמשיך להרביץ תורה לעדרים הצמאים לדבר ה', זו הלכה.
תפילתנו שמפעל זה יהיה בבחינת מוסיף והולך, להאיר את אורחות חיינו היהודיים בימות החול, במועד ובשבת.

<h2>מבוא</h2>
<h3>חג הסוכות - זמן שמחתנו</h3>
<h3>שמחה יתרה בסוכות</h3>
חג הסוכות הוא זמן שמחה, ובו יושבים ישראל בסוכות, נוטלים את ארבעת מיניהם ושמחים לפני ה' שבעת ימים. על שמחת החג צווינו בתורה שלוש פעמים, יותר מכל חג אחר, והוא אף החג היחיד המכונה בתפילה "זמן שמחתנו". וכן מעיד הרמב"ם כי בזמן המקדש הייתה בחג הסוכות שמחה יתרה, בשמחת בית השואבה: "אף על פי שכל המועדות מצוה לשמוח בהן, בחג הסוכות היתה במקדש שמחה יתירה שנאמר 'וּשְׂמַחְתֶּם לִפְנֵי ה' אֱלֹקֵיכֶם שִׁבְעַת יָמִים'". ונשאלת השאלה, מה עניינה של השמחה הגדולה בחג זה, ממה היא נובעת ומדוע צווינו בה יותר מאשר בכל חג אחר?

<h3>שמחה בשפע החקלאי</h3>
בפשטות ניתן לומר כי זמנו של חג הסוכות בתקופת האסיף, הוא הגורם. חג סוכות נקרא בתורה גם "חַג הָאָסִף", שכן בתקופה זו של השנה אדם מכניס לביתו את היבול החקלאי שגדל בחודשי הקיץ. זמן זה הוא זמן של שמחה לאדם בפירות עמלו, לאחר שזרע, עמל והשקיע במשך כל השנה כולה. אמנם גם בפסח - חג האביב, ובשבועות - חג הקציר, שמח האדם בתבואה ובפירות האילן, אך כל עוד גידולם לא הושלם והם לא הוכנסו הביתה, אין שמחתו שלמה כיוון שהתבואה והפירות עלולים עוד להינזק. רק בחג הסוכות, כאשר אדם אוסף את יבול השנה ומכניסו לביתו, לא נשארים כל דאגה וכל חשש בליבו, ושמחתו היא שמחה שלמה.
השמחה של אדם בזמן האסיף היא שמחה אנושית טבעית בפירות עמלו, אך התורה מדריכה את האדם מישראל כיצד לשמוח שמחה טבעית טהורה וקדושה. המצוות המיוחדות לחג, מצוות סוכה ומצוות נטילת ארבעת המינים, מבטאות את דרך השמחה הראויה לאדם מישראל - דרך של הכרת טובה לנותן השפע על כל הטוב, שמחה "לפני ה'" - לשם ה' ולכבודו, ושמירה מוסרית בעת שמחתו של האדם בהתעצמותו החומרית.

דווקא בעת שמכניס האדם את תבואתו ופירותיו הביתה, מצוּוה הוא לשבת בסוכה. מטרת הישיבה בסוכה היא "לְמַעַן יֵדְעוּ דֹרֹתֵיכֶם כִּי בַסֻּכּוֹת הוֹשַׁבְתִּי אֶת בְּנֵי יִשְׂרָאֵל בְּהוֹצִיאִי אוֹתָם מֵאֶרֶץ מִצְרָיִם", ונחלקו רבותינו התנאים מה היו "סֻּכּוֹת" אלו: לדעת רבי אליעזר הכוונה היא לענני הכבוד, ואילו לדעת רבי עקיבא היו אלו סוכות ממש. הרשב"ם נותן טעם למצוות סוכה על פי דעת רבי עקיבא, שהסוכות במדבר היו סוכות ממש. לדבריו, זיכרון הישיבה בסוכות עראי במדבר מביא כל אדם להודאה לה' באוספו את תבואתו הוא, ולענווה ביחס למקור השפע שזכה לו. כאשר זוכר האדם את הליכת ישראל במדבר ארבעים שנה בלא יישוב ובלא נחלה, ואת ישיבתם בסוכות עראי - הוא נותן תודה לה' שנתן לישראל נחלה ובתים מלאי כל טוב, שבירך את מעשי ידיו וזיכה אותו בשפע חקלאי, ואינו טועה לחשוב כי כוחו ועוצם ידו עשו לו את החיל הזה.
לדעת הרמב"ם, אף מצוות נטילת ארבעת המינים מבטאת את השמחה והכרת הטובה לה' על השפע שזכו לו בארץ ישראל. לדבריו, בנטילת ארבעת המינים מבטאים ישראל את שמחתם על יציאתם מן המדבר - שהוא מקום שממה חסר מים שאין עצים וצמחים גדלים בו, ועל כניסתם לארץ - שהיא מקום עצי פרי ונהרות. ולזיכרון חסד אלוקי זה, הם לוקחים את הנאה שבפירות (אתרוג), את בעל הריח הטוב (הדס) ובעל העלים הנאים (לולב), ואת הנאה שבעשבי השדה (ערבה) - ושמחים איתם לפני ה'. דווקא ארבעה מינים אלו נבחרו, כיוון שהם מורים בתכונותיהם על השפע והטוב שזכינו להם בארץ ישראל: ראשית, אלו הם מינים שמצויים הרבה בעונת האסיף ולא קשה להשיגם, ושנית, חלקם נאים במראם ובחזותם, וכן חלקם בעלי ריח טוב.
נטילת ארבעת המינים אף באה לשמור על האדם מהידרדרות מוסרית שעלולה לבוא בעקבות השפע החומרי שזכה לו. לדעת ספר החינוך, כדי שהשפע החומרי בזמן האסיף לא יגרום לאדם להימשך אחר החומר, לזנוח את יראת השמים ולשכוח כי שמחתו צריכה להיות לשם ה' ולכבודו, צוו ישראל ליטול את ארבעת המינים, שהם משמחי לב רואיהם, ולשמוח איתם לפני ה'. בכך יזכרו כי כל שמחתם בפירות עמלם וכל השפע שזכו לו צריכים להיות לשם ה' ולכבודו.

<h3>שמחה בהשגחת ה' על עמו</h3>
מעבר לשמחה הטבעית הטהורה של האדם מישראל ביבולו החקלאי ובהכרת הטוב שלו לנותן השפע על הארץ הטובה, באה השמחה בחג הסוכות מצד הביטחון בה' המתעצם בחג זה. כאמור, נחלקו רבותינו התנאים מה היו הסוכות שבהן ישבו בני ישראל בצאתם ממצרים, ולדעת רבי אליעזר, הכוונה היא לענני הכבוד שהקיפו את ישראל במדבר. כל ארבעים שנה שהלכו ישראל במדבר, מקום צייה ושממה, היה ה' עמהם, סיככם בענני כבוד ודאג שלא יחסרו דבר. לא רק לצורכי הקיום הבסיסיים כאוכל ושתייה דאג להם ה', אלא גם להגנה מקור הלילה ומחום היום, אף שלא היו הכרחיים לקיומם. ענני הכבוד מלמדים על אהבת ה' לישראל עמו, ומוכיחים כי ה' משגיח על הדבקים בו. יתרה מכך, הם מלמדים כי השגחת ה' על עמו ואהבתו להם אינן ברות שינוי, שכן ענני הכבוד שבו וסוככו על ישראל אף על פי שחטאו בעגל, להורות שהשגחת ה' ואהבתו לא סרו מעם ישראל.
ואם כן, מצוות סוכה הנעשית זכר לענני הכבוד מעוררת את האדם להאמין בהשגחת ה' ובאהבתו הנצחית לבניו. כאשר אנו יושבים בסוכה וזוכרים את ענני הכבוד שהקיפו אותנו, אנו מתעוררים להכיר בהשגחת ה' על עמו ישראל, ומתוך כך אנו שמים מבטחנו בה' ושמחים בישועתו הוודאית.
ואכן, שמחה שלמה יכולה להיות רק כאשר האדם בוטח בה' בשלמות. כאשר אדם מרגיש שהוא נתון בידי עצמו והוא השולט ומנהל את חייו, אזי קשה לו לשמוח שמחה אמיתית, כיוון שבאמת אין הוא יודע מה ילד יום ומה צפוי לו. אך כאשר אדם מרגיש שהוא נתון בידי ה', וה' מנהל את עולמו בחסד וברחמים, אוהב את עמו, חפץ בטובתם ומשגיח עליהם - אז יכול האדם לשמוח. כאשר הוא יושב בסוכה וחוסה ב'צילא דמהימנותא' (-צל האמונה), לבו בטוח בה' והוא מתמלא שמחה ושלוות נפש עצומה, שדבר אינו יכול לה. וכך אומר רבי צדוק הכהן מלובלין: "השמחה האמתית היא השמחה בה'... כי השמחה היא שלוות הלב בלי שום דאגה, ודבר זה אי אפשר רק למי שנכון לבו בטוח בה' שבידו להושיע לנו, ואין שום דבר שנדאג עליו ושלא נקוה עליו לתשועת ה', ומי שבטוח במבטח כזה יוכל להיות בשלוה האמיתית. וזהו ענין חג הסוכות שהוא זמן השמחה, היינו מצד 'כי בסוכות וגו'', שהוא החסיון בצל ה'".

<h3>שמחה בכפרת העוונות</h3>
השמחה בחג הסוכות היא אפוא שמחת האדם בשפע שזכה לו והכרת הטובה לנותן השפע, וכן היא שמחת הבוטח והחוסה בצל ה', ומאמין בהשגחתו. שני אלו באים מצד היותו של חג הסוכות - החג שחותם את המהלך של שלושת הרגלים: פסח, שבועות וסוכות. זאת, הן בהיותם חגים שהם זכר ליציאת מצרים, לקבלת התורה ולהשראת שכינה, והן בהיותם חגים 'חקלאיים', המציינים את האביב, הקציר והאסיף. אמנם שונה הוא חג הסוכות מחג הפסח ומחג השבועות במספר האֵילִם והכבשים שמקריבים בו במקדש. בפסח ובשבועות מקריבים איל אחד ושבעה כבשים, ובסוכות מקריבים מספר כפול של אילים וכבשים: שני אילים, וארבעה עשר כבשים. הטעם לכך הוא שחג הסוכות הוא חג כפול: הוא חג שחותם את מערכת קדושת הזמן של שלושת הרגלים, והוא גם חותם את מערכת קדושת הזמן של הימים הנוראים. ומצד היותו חותם את מערכת חגי תשרי, יש בו סיבה נוספת לשמחה יתרה.
בימים הנוראים נידונים ישראל ואומות העולם לפני ה', ובכל שנה מתחדשת בחירת ה' בעם ישראל, ודבר זה מתגלה בחג הסוכות. כך אמרו חכמים: "ישראל ואומות העולם נכנסים לפני הקב"ה לדין ביום הכפורים ואין אנו יודעין מי מנצח. משל למה הדבר דומה, לשני בני אדם שנכנסו לדין לפני המלך, דן המלך אותם ולא היו יודעים הבריות מי ניצח לחברו, אמר המלך כל מי שהוא יוצא ובידו אגין (-כידון) הוו יודעים שהוא ניצח, כך ישראל ואומות העולם נכנסים לדין ביום הכפורים ואין הבריות יודעים מי ניצח, אמר הקדוש ברוך הוא, טלו לולביכם בידכם, שידעו הכל שאתם זכיתם בדין, לפיכך כתיב 'וּלְקַחְתֶּם לָכֶם בַּיּוֹם הָרִאשׁוֹן'".
זאת ועוד, כל תהליך התשובה שעשו ישראל בימי התשובה, והמחילה והכפרה שזכו להן על עוונותיהם ביום הכיפורים, מביאים לשמחה גדולה ורבה יותר מאשר בכל חג אחר. ביום הכיפורים בימי צאתנו ממצרים התכפר לעם ישראל עוון העגל, ומאז בכל שנה ושנה מכפר ה' על עוונותיהם של ישראל. ועל כן בימים אלו מתמלא הלב שמחה רבה והודאה עצומה לה' על הכפרה והסליחה, על טובותיו ונפלאותיו.
אמנם שמחת חג הסוכות אינה רק תוצאה מכפרת העוונות, אלא היא פסגת עבודת ה', והתכלית של כל עבודת הימים הנוראים. השמחה של האדם בעבודת ה', ההזדהות שלו עם רצון ה' והחפץ לעובדו בלב שלם, הם המבוקש ממנו בעבודת ה'. כאשר האדם עומד בחטאיו, החטאים והעוונות מחלישים את רצונו הטוב ומרחיקים אותו מן ההזדהות עם רצון ה' ומן השמחה בו. ואילו התשובה מן החטא, חשבון הנפש ותיקון הקלקולים משיבים את האדם אל רצונו הטוב האמיתי ומחזירים אותו למצב שבו הוא מסוגל לעבוד את בוראו מתוך שמחה, מתוך רצון והזדהות, ובשיתוף כל כוחות החיים במלואם. בחג הסוכות, לאחר שנטהר מן החטאים והעוונות, שמח עם ישראל באלוקיו, בתורתו, במצוותיו ובעשיית רצונו, ובכך משלים את תשובת הימים הנוראים ומביא אותה אל תכליתה - "נָגִילָה וְנִשְׂמְחָה בָּךְ".

<h3>שיאה של שמחת החג - בעצם היותנו עַם ה'</h3>
שמחות רבות מתאחדות בחג הסוכות - שמחת האוסף תבואתו ופירותיו ומכיר טובה לה' על השפע ועל הארץ הטובה, שמחת הבוטח בהשגחת ה' וחוסה בצל השכינה, ושמחת הנקי מעוון ושב אל אלוקיו בתשובה שלמה. כל מצווה בחג זה - הישיבה בסוכה, ארבעת המינים, ההלל ועוד - מביאה לשמחה רבה, בעשייתה ובטעמיה. אך בסיום החג מתגלים שיא השמחה ותכליתה.
היום האחרון של חג הסוכות הוא יום הושענא רבה, הנקרא גם 'יום ערבה', ובו נוטלים גם את הערבה לבדה ואף חובטים בה. ויש שכתבו שחובטים את הערבה כדי להרבות בשמחה. הערבה מרמזת דווקא על הריקנים שבישראל, שאין בהם לא תורה ולא מעשים טובים, ונשאלת השאלה, מהו עניינה של השמחה דווקא בערבה בסיום החג ובשיאו? השפת אמת משיב על כך ואומר כי השמחה דווקא בערבה, המבטאת את הריקנות מתורה וממצוות, מורה כי "בני ישראל שמחין בנקודה זו שנטבע בהם מצד הבריאה, (יותר) ממה שזוכין על ידי מעשיהם". שמחה רבה יש בכל לימוד ובכל מעשה של מצווה שאנו זוכים להם, אך שיא השמחה אינה באה מצד מעשינו ובחירתנו הטובה, אלא מצד מה שה' שָֹם בנו. שיא השמחה היא בעצם הטבע הישראלי שלנו, בעצם הנשמה האלוקית של עם ישראל. הדבקות של עם ישראל באלוקיו היא דבקות שקיימת בהם בטבעם, כך הם נוצרו - "בָּנִים אַתֶּם לַה' אֱלֹקֵיכֶם". לכן שמחים אנו דווקא בערבה, הרומזת לאלו שכל מה שיש בהם הוא רק סגולת ישראל, בלא שום מעשים. זוהי שיא השמחה המתגלה בחג הסוכות - שמחה בבחירת ה' בנו ובהיותנו בנים לה', שמחה שאינה תלויה בדבר אלא היא נצחית ועומדת לעד.
ביושבנו בסוכה וארבעת המינים בידינו, נודה לה' על כל הטוב, נחסה בצילו ונשמח בעבודתו, ועל כל אלו נשמח שמחת עולם על היותנו בנים למקום, ודבקים בו דבקות נצח.

<h2>בניית הסוכה וכשרותה</h2>
<h2>פרק א - בניית הסוכה ודפנותיה</h2>
<h3>בניית הסוכה וזמנה</h3>
מצווה על האדם לבנות את הסוכה בעצמו, שכן כלל בידינו: 'מצווה בו יותר מבשלוחו'. זאת כיוון שעל ידי קיום המצווה בגופו, האדם מתקן את גופו ונעשה כלי מוכן לקבלת אור וקדושה.
המדקדקים מתחילים בבניית הסוכה מיד במוצאי יום הכיפורים, כדי ללכת מחיל אל חיל ולהתחיל את השנה בדבר מצווה; ומסיימים את בנייתה למחרת בבוקר לאחר תפילת שחרית, כדי לקיים מה שנאמר: "מצווה הבאה לידך אל תחמיצנה". ומי שאינו מדקדק במעשיו ולא התחיל לבנות את הסוכה במוצאי יום הכיפורים, מצווה בידו שיתחיל בעשייתה מיד למחרת לאחר תפילת שחרית, וישתדל לגמור את כולה בו ביום.

<h3>מספר הדפנות</h3>
סוכה שיש לה שלוש דפנות היא סוכה כשרה, אך סוכה שיש לה ארבע דפנות מהודרת יותר. זאת כיוון שהיא נאה יותר ונאמר בתורה: "זֶה אֵ-לִי וְאַנְוֵהוּ", ודרשו מכך חכמים שיש לקיים את המצוות באופן נאה. ועוד שהישיבה בסוכה צריכה להיות דומה לישיבה בבית, ולבית יש ארבעה קירות.

<h3>גובה הדפנות ואורכן</h3>
גובהן של דפנות הסוכה צריך להיות לפחות עשרה טפחים (82 ס"מ, ויש מחמירים: 100 ס"מ), ואורכן צריך להיות לפחות שבעה טפחים (58 ס"מ, ויש מחמירים: 70 ס"מ). נמצא שחלל הסוכה צריך להיות לפחות שבעה על שבעה טפחים, וגובהה של הסוכה צריך להיות לפחות עשרה טפחים.
הטעם לכך שהסוכה צריכה להיות בגובה עשרה טפחים לפחות הוא שסוכה הנמוכה מגובה זה היא 'דירה סרוחה', ואין היא ראויה למגורים. והטעם לכך שהסוכה צריכה להיות בגודל שבעה על שבעה טפחים לפחות הוא שסוכה הקטנה משיעור זה, ראשו ורובו של אדם בתוספת שולחן קטן אינם ראויים להיכנס בה.
יש מצבים שבהם הסוכה כשרה גם אם אורכה של אחת הדפנות הוא טפח ומשהו, כמו שאמרו חכמים: "שתיים כהלכתן ושלישית אפילו טפח", אך ההלכות המובאות להלן הן לפי ההנחה שאורכן של כל אחת מדפנות הסוכה הוא לפחות שבעה טפחים. זאת כיוון שההנהגה הרצויה לכתחילה היא שאורך כל הדפנות תהיינה לפחות שבעה טפחים, וברוך ה', חומרי הגלם מצויים היום, ואין קושי לבנות סוכה ראויה לכתחילה.

<h3>הצמדת הדפנות זו לזו</h3>
כשרוּת הסוכה תלויה לא רק במספר הדפנות ובאורכן, אלא גם בדרך הנחתן. סוכה שדפנותיה אינן צמודות זו לזו היא סוכה פסולה, אף שיש לה שלוש דפנות כשרות.
כדי שהסוכה תהיה כשרה, אין צורך שכל הדפנות תהיינה צמודות זו לזו, אלא די בכך ששתי דפנות תהיינה צמודות זו לזו ().

<h3>דפנות שלמות</h3>
כשרות הסוכה תלויה גם בכך שלפחות שתי דפנות תהיינה דפנות שלמות שנמשכות לכל אורך הסוכה או לכל רוחבה. לדוגמה: סוכה העשויה כצורת הסוכה שבאיור , היא סוכה פסולה, כיוון שרק דופן אחת (דופן א) נמשכת לכל אורך הסוכה או לכל רוחבה, אך שתי הדפנות האחרות (דופן ב ודופן ג) הן דפנות חסרות, שאינן נמשכות לכל אורך הסוכה או לכל רוחבה.

כדי להכשיר סוכה זו, יש להאריך את דופן ב עד קצה הסוכה (), או להאריך את דופן ג עד קצה הסוכה ().

<h3>דפנות בד</h3>
ניתן לבנות את דפנות הסוכה מכל חומר שהוא. בזמננו מצויות סוכות שיש להן מסגרת ברזל ודפנותיהן עשויות בד ('סוכות לנצח'). יתרונן של סוכות אלו הוא שקל לבנותן ולפרקן, שטח האחסון שלהן מועט ומחירן זול, אך כשרותן של סוכות אלו שנויה במחלוקת, כיוון שדפנות הבד שלהן נעות ברוח. יש סוברים שסוכות אלו פסולות, שכן אמרו חכמים "כל מחיצה שאינה יכולה לעמוד ברוח מצויה - אינה מחיצה", ודפנות בד אינן עומדות ברוח מצויה, שהרי הרוח מניעה אותן אנה ואנה. ויש חולקים וסוברים שסוכות אלו כשרות, ומה שאמרו חכמים "כל מחיצה שאינה יכולה לעמוד ברוח מצויה - אינה מחיצה", כוונתם שהרוח מניעה את המחיצה באופן שהמחיצה נפסלת, כגון שהרוח מרחיקה את המחיצה שלושה טפחים מעל הקרקע, אבל אם הרוח מניעה את המחיצה אנה ואנה אך המחיצה עומדת על עומדה - המחיצה כשרה.
כדי שסוכות אלו תהיינה כשרות לדעת כולם, יצרני הסוכות שיפרו את דגם הסוכות והוסיפו למסגרת הסוכה כמה מוטות ברזל הנמשכים לרוחב דפנות הסוכה מהרצפה עד גובה עשרה טפחים (כ-80 ס"מ), ורחוקים זה מזה פחות משלושה טפחים (כ-20 ס"מ). מוטות אלו אינם נעים ברוח מצויה, והם נחשבים דופן מדין 'לבוד'. וכך גם לדעה שדפנות הבד אינן נחשבות מחיצה, מוטות הברזל נחשבים מחיצה והם מכשירים את הסוכה. ישנן סוכות שבמקום מוטות ברזל יש בהן חבלים הנמשכים לרוחב דפנות הסוכה, וצריך לשים לב שחבלים אלו אינם נעים ונדים ברוח, כיוון שאם הם נעים ונדים ברוח, אין בהם תועלת.
למעשה, לכתחילה יש להקפיד שיהיו מוטות ברזל או חבלים שאינם נעים ונדים ברוח, שיכשירו את הסוכה מדין 'לבוד', אך בדיעבד אפשר לשבת בסוכה שדפנותיה עשויות מבד, גם אם לא הכשירו אותה על ידי מוטות ברזל או חבלים.

<h2>פרק ב - 'לבוּד'</h2>
רווח של אוויר הנמצא בין דברים שהמרחק ביניהם פחות משלושה טפחים (24 ס"מ), אינו נחשב רווח אלא סתום. דין זה נקרא 'לבוּד', ומקורו ב'הלכה למשה מסיני', כלומר זוהי הלכה שלא נכתבה בפירוש בתורה, וגם לא ניתן לדרוש אותה מהכתוב בתורה, אלא היא ניתנה למשה בסיני. פירוש המילה 'לבוד' הוא התחברות והתאחדות, ויש מפרשים ש'לבוד' הוא דבר קצר שהוסיפו עליו והאריכוהו.
דוגמה לדין לבוד היא בסוכה שדפנותיה אינן מגיעות לרצפתה. אף שדפנות הסוכה צריכות להיות צמודות לרצפת הסוכה, סוכה שדפנותיה אינן מגיעות לרצפתה, אך המרחק בינן לבין רצפת הסוכה הוא פחות משלושה טפחים - היא סוכה כשרה. וזאת כיוון שלפי דין לבוד, הרווח בין דפנות הסוכה לבין הרצפה נחשב סתום, ונמצא שהדפנות צמודות לרצפה.

<h3>מחיצת שֶתִי ומחיצת עֵרֶב</h3>
מחיצת שֶתִי העשויה מקנים העומדים סמוכים זה לזה, והמרחק ביניהם פחות משלושה טפחים (), או מחיצת עֵרֶב העשויה מקנים העומדים זה למעלה מזה, והמרחק ביניהם פחות משלושה טפחים () - נחשבות מהתורה למחיצות כשרות, מדין לבוד. אך לדעת כמה פוסקים, מחיצות אלו הן מחיצות גרועות, והן פסולות לסוכה מדברי חכמים כיוון שהן נראות כמחיצות פרוצות, וכן פסק המשנה ברורה. ויש מפוסקי ספרד החולקים וסוברים שמחיצת שֶתִי ומחיצת עֵרֶב הן מחיצות כשרות.
גם לדעת המשנה ברורה, מחיצת שֶתִי או מחיצת עֵרֶב הן מחיצות פסולות עבור סוכה שיש לה שלוש דפנות, אך הן כשרות עבור סוכה שיש לה ארבע דפנות (), כיוון שסוכה שיש לה ארבע דפנות נראית כמקום המוקף לדירה, ודי לה במחיצות גרועות. לכן הרוצה לעשות מחיצת שתי או מחיצת ערב, יעשה לסוכתו ארבע דפנות.

<h3>סוכות שיש להן מחיצות בד וקורות עֵרֶב</h3>
'סוכות לנצח' המצויות היום, יש להן מחיצות בד שמתנועעות קצת ברוח, ומתוך חשש שמחיצות הבד הללו הן מחיצות פסולות, נותנים לרוחב הדפנות קורות עֵרֶב, שהמרחק ביניהן פחות משלושה טפחים. סוכות אלו הן סוכות כשרות, גם אם יש להן רק שלוש דפנות, כיוון שמצרפים בעניין זה שתי סברות היתר - סברה אחת היא שמחיצות בד המתנועעות קצת ברוח הן מחיצות כשרות, וסברה שנייה היא שמחיצת עֵרֶב היא מחיצה כשרה גם לסוכה שיש לה שלוש דפנות.

<h3>מחיצת שֶתִי ועֵרֶב</h3>
מחיצה העשויה מקורות שֶתִי שהמרחק ביניהם פחות משלושה טפחים, ומקורות עֵרֶב שהמרחק ביניהם פחות משלושה טפחים - היא מחיצה כשרה גם לסוכה שיש לה שלוש דפנות ().

<h2>פרק ג - הצמדת הדפנות לסכך ולקרקע</h2>
<h3>הצמדת הדפנות לסכך</h3>
דפנות הסוכה צריכות להיות צמודות לסכך, לכן סוכה שסככהּ משוך לתוכה ויש רווח של שלושה טפחים בין הסכך לאחת הדפנות, אותה הדופן אינה נחשבת דופן של הסוכה, ואם אין לסוכה שלוש דפנות חוץ ממנה, הסוכה פסולה. אמנם אם המרחק בין הדופן לבין הסכך הוא פחות משלושה טפחים, הדופן נחשבת דופן של הסוכה, כיוון שלפי דין לבוד, האוויר שבין הדופן לבין הסכך נחשב סתום, ונמצא שהדופן צמודה לסכך.

<h3>'דופן עקומה'</h3>
סוכה שסככה משוך לתוכה, ובין דופן הסוכה לבין הסכך הכשר ישנו סכך פסול שרוחבו פחות מארבע אמות (192 ס"מ), היא סוכה כשרה. ואף שדפנות הסוכה צריכות להיות צמודות לסכך, סוכה זו כשרה משום שמחשיבים זאת כאילו הדופן מתעקמת והסכך הפסול הוא המשכהּ, ונמצא שהדופן צמודה לסכך. דין זה נקרא 'דופן עקומה' ומקורו ב'הלכה למשה מסיני', כלומר הלכה שלא נכתבה בפירוש בתורה וגם לא ניתן לדרוש אותה מהכתוב בה, אלא היא ניתנה למשה בסיני. לדוגמה: סוכה הסמוכה לבית שמעליו מרפסת הבולטת החוצה מקו הבית פחות מארבע אמות, וקיר הבית הוא אחד מדפנות הסוכה, והסכך נתון צמוד למרפסת (איור 8), היא סוכה כשרה, כיוון שרואים את קיר הבית כאילו הוא מתעקם ורצפת המרפסת היא המשכו, ונמצא שהדופן צמודה לסכך.
אין לאכול או לישון מתחת לדופן עקומה, כיוון שיש לאכול או לישון תחת הסכך ולא תחת הדפנות.

<h3>לבוד ודופן עקומה</h3>
דין לבוד ודין דופן עקומה מצטרפים יחד כדי להכשיר סוכה. לדוגמה: סוכה שסככה משוך לתוכה, ובין דפנות הסוכה לבין הסכך הכשר ישנו סכך פסול שרוחבו פחות מארבע אמות (192 ס"מ), ונוסף על זה, יש רווח של פחות משלושה טפחים בין הסכך הכשר לסכך הפסול - היא סוכה כשרה. זאת כיוון שלפי דין לבוד, הסכך הכשר נחשב צמוד לסכך הפסול, ולפי דין דופן עקומה, הסכך הפסול נחשב דופן.

<h3>'גוד אסיק'</h3>
דופן סוכה שגובהה עשרה טפחים אך עדיין הוא פחות מגובה הסוכה, והיא אינה מגיעה לסכך - היא דופן כשרה. ואף שדפנות הסוכה צריכות להיות צמודות לסכך, הסוכה כשרה על סמך דין 'גוד אסיק'. פירוש מילים אלו הוא 'משוך והעלה', ומובנם הוא שהמחיצה נחשבת נמשכת ועולה למעלה עד הסכך. גם דין זה הוא הלכה למשה מסיני.

<h3>לבוד וגוד אסיק</h3>
דין לבוד ודין גוד אסיק מצטרפים יחד כדי להכשיר סוכה. לדוגמה: דופן סוכה שגובהה פחות מגובה הסוכה והיא איננה מגיעה לסכך, ונוסף על כך היא אינה נמצאת תחת הסכך אלא בולטת החוצה מקו הסכך בשיעור של פחות משלושה טפחים - היא דופן כשרה. מדין גוד אסיק, הדופן נחשבת ממשיכה ועולה עד גובה הסכך, ומדין לבוד, הרווח שבין הדופן לבין הסכך נחשב סתום, ונמצא שהדופן צמודה לסכך.

<h3>גוד אסיק ודופן עקומה</h3>
דין גוד אסיק אינו מצטרף עם דין דופן עקומה להכשיר סוכה, כיוון שאי אפשר להחשיב את הסכך הפסול לחלק מהדופן כאשר הוא אינו צמוד לדופן. לדוגמה: דופן סוכה שגובהה פחות מגובה הסוכה והיא איננה מגיעה לסכך, והסכך שמעליה הוא סכך פסול שרוחבו פחות מארבע אמות - היא דופן פסולה, ואין אומרים שהדופן נמשכת ועולה עד גובה הסכך, ולאחר מכן מתעקמת ומתחברת לסכך הכשר.

<h3>הצמדת הדפנות לקרקע</h3>
דפנות הסוכה צריכות להיות צמודות גם לקרקע הסוכה. לכן דופן הגבוהה מקרקע הסוכה יותר משלושה טפחים היא דופן פסולה. ואם היא גבוהה מקרקע הסוכה פחות משלושה טפחים, היא כשרה מדין לבוד.

<h2>פרק ד - 'עומד מרובה על הפרוץ', 'צורת הפתח' ו'פְּסָל היוצא מהסוכה'</h2>
<h3>עשיית סוכה שחלק מדפנותיה פרוצות</h3>
מצווה מן המובחר לעשות סוכה שדפנותיה שלמות ללא פרצות, כיוון שסוכה שדפנותיה שלמות נאה יותר, ועוד שעשיית דפנות שיש בהן פרצות דורשת ידע הלכתי, ולפעמים עלולים לטעות ולעשותן שלא כראוי. ההלכות המובאות בפרק זה אינן ההלכות היסודיות לבניית הסוכה במצבים רגילים, שבהם אפשר לעשות דפנות שלמות; אלא הן הלכות שנועדו למצבים שבהם אין לאדם מספיק קרשים או חומרים אחרים, והוא אינו יכול לבנות דפנות שלמות, ולכן הן מבהירות כיצד אפשר לבנות דפנות שחלק מהן פרוצות.

<h3>'עומד מרובה על הפרוץ'</h3>
דופן שרובה עומדת והחלק הפרוץ בה תחוּם על ידי עמוד או חלק כלשהו של מחיצה נחשבת דופן שלמה. דין זה נקרא 'עומד מרובה על הפרוץ', ומשמעותו היא שדופן שרובה מלאה ('עומד') ומיעוטה פרוצה, המיעוט מקבל את דין הרוב, והדופן נחשבת מלאה לכל אורכה. לדוגמה: דופן שאורכה שישה מטרים: שלושה מהם עומדים, שניים פרוצים ומטר אחרון עומד () - נחשבת דופן מלאה לכל אורכה, כיוון שהחלק העומד שבה (ארבעה מטרים) מרובה על החלק הפרוץ שבה (שני מטרים). לכן כאשר רוצים להאריך את אחת מדפנות הסוכה ואין מספיק קרשים או חומרים אחרים להאריך על ידם את הדופן, אפשר להעמיד עמוד בהמשך קו הדופן, במרחק של קצת פחות מאורך הדופן העומדת, ועל ידי זה החלק הפרוץ נחשב מלא, ורואים את חלק הדופן העומד כאילו הוא נמשך ומגיע עד העמוד.
לדוגמה: סוכה העשויה כדוגמת הסוכה שבאיור
היא סוכה פסולה, כיוון שרק דופן א של הסוכה היא דופן שלמה שנמשכת לכל אורך הסוכה, וכדי שסוכה תהיה כשרה צריך שלפחות שתי דפנות תהיינה דפנות שלמות שנמשכות לכל אורך הסוכה או לכל רוחבה. כדי להכשיר סוכה זו יש להאריך את דופן ב כך שהיא תימשך לכל רוחב הסוכה. כיוון שדופן ב נמשכת לרוב רוחב הסוכה, אין הכרח למלא את כל החלל הפרוץ בקרשים (כפי המצויר באיור ),
אלא די להעמיד עמוד בקצה רוחב הסוכה. עמוד זה תוחם את החלק הפרוץ, ועל ידי זה אפשר להחיל על דופן ב את דין 'עומד מרובה על הפרוץ', ולראות את חלק הדופן העומד כאילו הוא נמשך עד העמוד שבקצה הסוכה

<h3>'צורת הפֶּתַח'</h3>
'צורת הפתח' היא מבנה של שני עמודים המשמשים כמזוזות, ועל גביהם עמוד המשמש כמשקוף (). צורת הפתח אינה נחשבת למחיצה כשרה, אך אפשר להאריך על ידהּ מחיצה קיימת. לכן דופן שאורכה לפחות שבעה טפחים, ורוצים להאריך אותה מבלי להעמיד קרשים או יריעות לכל אורך הדופן, ניתן להאריך אותה על ידי צורת הפתח.
קל יותר להאריך דופן על ידי דין עומד מרובה על הפרוץ מאשר על ידי דין צורת הפתח, כיוון שכדי להאריך דופן על ידי דין צורת הפתח, יש להעמיד שני עמודים ועמוד שלישי על גביהם, וכדי להאריך דופן על ידי דין עומד מרובה על הפרוץ, די להעמיד עמוד אחד בלבד. אך החיסרון בהארכת דופן על ידי דין עומד מרובה על הפרוץ הוא שאי אפשר להאריך את הדופן בשיעור גדול יותר מחלק הדופן העומד, כיוון שאז ה'עומד' לא יהיה מרובה על ה'פרוץ', ובמצב זה יש להאריך את הדופן על ידי צורת הפתח.
לדוגמה: כאמור לעיל, סוכה העשויה כצורת הסוכה שבאיור
היא סוכה פסולה. במקרה זה, העמדת עמוד בקצה רוחב הסוכה לא תועיל להכשיר את הסוכה מדין עומד מרובה על הפרוץ, כיוון שה'עומד' אינו מרובה על ה'פרוץ', אך העמדת צורת הפתח מקצה הדופן העומדת עד קצה הסוכה, תועיל להכשיר סוכה זו .
כאמור לעיל, אף שאפשר להכשיר סוכה על ידי דין עומד מרובה על הפרוץ או על ידי צורת הפתח, הטוב ביותר הוא לבנות סוכה בעלת דפנות שלמות.

<h3>'פְּסָל היוצא מהסוכה'</h3>
"פְּסָל (סכך כשר) היוצא מן הסוכה נידון כסוכה". כלומר, אם סכך כשר בולט מסוכה כשרה לכיוון הרוח הרביעית הפתוחה של הסוכה, ואחת מדפנות הסוכה נמשכת עמו, כל השטח שמול הדופן נחשב חלק מהסוכה. לכן אדם שיש לו סוכה כשרה והוא רוצה להגדיל אותה, יכול להאריך את אחת הדפנות, וכל המרחב המסוכך מול אותה דופן ייחשב חלק מהסוכה.
כאמור לעיל, כאשר רוצים להאריך את אחת הדפנות, אפשר להאריך אותה על ידי דין עומד מרובה על הפרוץ או על ידי צורת הפתח. לכן אדם שיש לו סוכה בעלת שלוש דפנות שאורך דפנותיה שלושה מטרים, והוא רוצה להגדיל אותה, יכול להניח בהמשך קו אחת הדפנות, עמוד בעובי כלשהו, הרחוק מהדופן שני מטרים ותשעים סנטימטרים. על ידי זה, כל השטח מתחילת הדופן עד העמוד נחשב לדופן אחת ארוכה, ומכיוון שרוב הדופן מלאה, שני המטרים ותשעים הסנטימטרים הפרוצים מקבלים את דין רוב הדופן ונחשבים מלאים, והשטח שמולם נחשב חלק מהסוכה מדין פסל היוצא מן הסוכה (). ואם הוא רוצה להאריך את הדופן בשיעור גדול יותר מאורך הדופן הקיימת, כגון שהוא רוצה להאריך את הסוכה בשלושה מטרים וחצי, הוא יכול לעשות צורת הפתח באורך זה, וכך כל השטח שכנגד צורת הפתח ייחשב חלק מהסוכה, מדין פסל היוצא מן הסוכה ().
אף ש"פסל היוצא מן הסוכה נידון כסוכה", והשטח שמול הדופן היוצאת מהסוכה נחשב חלק מהסוכה לכל דבר ועניין, מצווה מן המובחר ששלוש הדפנות של הסוכה תהיינה שלמות, ולא יהיה בהן שום מקום פתוח, מלבד פתח הסוכה.

<h2>פרק ה - דיני הסכך</h2>
הסכך הוא החלק העיקרי בסוכה. תפקידו להצל את הסוכה, ועל שמו מכונה הסוכה בשמה, כיוון שהיא מסככת על היושבים בה.

<h3>החומרים הכשרים לסיכוך והפסולים לכך</h3>
לא כל דבר שעושה צל יכול לשמש סכך, אלא יכול לשמש לכך רק דבר שגָדָל באדמה, נתלש ממנה ואינו מקבל טומאה. דין זה נלמד מהפסוק: "חַג הַסֻּכֹּת תַּעֲשֶׂה לְךָ שִׁבְעַת יָמִים בְּאָסְפְּךָ מִגָּרְנְךָ וּמִיִּקְבֶךָ". חכמים דרשו מפסוק זה שיש לעשות את הסכך ("הַסֻּכֹּת - תַּעֲשֶׂה לְךָ") מהפסולת הנאספת בגורן וביקב ("בְּאָסְפְּךָ מִגָּרְנְךָ וּמִיִּקְבֶךָ"). פסולת הגורן היא חתיכות קש שנותרו בגורן אחר הזרייה, ופסולת היקב היא ענפי האשכולות לאחר שהסירו מהם את הענבים. אלו ואלו גדלו בקרקע, נתלשו ממנה ואינם מקבלים טומאה, ולכן רק דברים שגדלו בקרקע, נתלשו ממנה ואינם מקבלים טומאה יכולים לשמש סכך. לדוגמה, אבנים, ברזלים וניילון פסולים לסיכוך, כיוון שאינם גדלים בקרקע. וכן גם צמח מטפס או ענפי עץ המחוברים לקרקע פסולים לסיכוך, משום שלא נתלשו מהקרקע. וכן פסולים לסיכוך פירות, רהיטי עץ ומחצלת העשויה לשכיבה, כיוון שהם מקבלים טומאה.
כלִי עץ מקבל טומאה אם יש לו בית קיבול או שהוא מיועד לשכיבה או ישיבה, כגון כיסא, מיטה ומחצלת המשמשת לשכיבה.

<h3>שברי כלי עץ</h3>
שברי כלי עץ אינם כשרים לסיכוך, אף שאינם מקבלים טומאה. הטעם לכך הוא ששברי כלים הראויים לשימוש מקבלים טומאה, וחכמים חששו שסיכוך הסוכה בשברים שאינם ראויים לשימוש יגרום לטעות ולחשוב שגם שברים הראויים לשימוש כשרים לסיכוך. לכן קרש שפורק ממיטה שבורה פסול לסיכוך.

<h3>מחצלת</h3>
ניתן לסכך את הסוכה במחצלת שאינה מיועדת לשכיבה ('סכך לנצח'), אך יש לוודא שישנה תעודת כשרות המעידה על כשרותה של המחצלת, מאת רב מוסמך, כיוון שישנן מחצלות הפסולות לסיכוך.

<h3>סיכוך בנסרים</h3>
תקרת בית העשויה מקרשים אינה יכולה לשמש סכך, כיוון שיש לשבת בסוכה ולא בבית, ומקום שיש לו תקרה חזקה וקבועה הוא בית.
גם קרשים הדומים לקרשים המשמשים לתקרת בית פסולים לסיכוך מדברי חכמים, שמא אנשים יטעו ויחשבו שקרשים המשמשים לתקרת בית יכולים לשמש סכך. לכן קרשים שרוחבם ארבעה טפחים (32 ס"מ) ומעלה, פסולים לסיכוך מדברי חכמים, כיוון שבזמן חז"ל היו רגילים לבנות את תקרת הבתים מקרשים ברוחב זה.
קרשים שרוחבם פחות מארבעה טפחים אך יותר מטפח, כשרים לסיכוך מעיקר הדין, אך נהגו שלא לסכך בהם, שמא יסככו בהם בצפיפות שתמנע מגשם לרדת לסוכה, וסכך העשוי בדרך זו דומה לתקרת בית והוא פסול.
קרשים דקים שרוחבם פחות מטפח (8 ס"מ) הנקראים 'פְּלָפוֹנים', אינם דומים כלל לתקרה וניתן לסכך בהם לכתחילה.

<h3>סכך שעליו נושרים</h3>
אין לסכך את הסוכה בצמחים שעליהם נושרים וגורמים ליושבים בסוכה אי נוחות, כיוון שהדבר עלול לגרום ליושבים בסוכה לצאת ממנה.

<h3>סכך גזול</h3>
המסכך את סוכתו בסכך גזול, מלבד עוון גזל שיש בידו גם סוכתו פסולה, שנאמר: "חַג הַסֻּכֹּת תַּעֲשֶׂה לְךָ", ודרשו חכמים: משלך, ולא משל גזל. לכן יש להקפיד לקטוף ענפים לסכך רק מעצי הפקר או מעצים שבעליהם מרשים לקטוף מהם ענפים לסכך. אדם שסיכך את סוכתו בסכך גזול, ישלם את דמי הסכך הגזול לבעליו, ולאחר מכן יוכל לשבת בסוכה.

<h3>דין 'מעמיד'</h3>
יש סוברים שמותר להעמיד את הסכך על קורות מתכת, או לחבר אותו לסוכה על ידי אזיקונים וחוטי ברזל. ואף שקורות מתכת, אזיקונים וחוטי ברזל אינם ראויים לשמש לסכך, אפשר להעמיד את הסכך על ידם. ויש חולקים וסוברים שאין להעמיד את הסכך בדברים שאינם ראויים לשמש סכך, כיוון שחכמים חששו שאם אנשים יעמידו את הסכך בדברים שאינם כשרים לשמש סכך, הם יטעו ויסברו שאפשר גם לסכך בהם.
להלכה נפסק שמותר להעמיד את הסכך בדברים שאינם כשרים לשמש סכך, אך נכון לחשוש לדעת המחמירים, ולהעמיד את הסכך רק בדברים שכשרים לשמש סכך. לכן, אדם שמסגרת סוכתו עשויה ממתכת לא יניח את הסכך על מסגרת המתכת, אלא יניח קרשי עץ לאורך הסוכה או לרוחבה, ועליהם יניח את הסכך. ואף שקרשי העץ המעמידים את הסכך עומדים על מסגרת מתכת, אין בכך חשש, כיוון שגם לדעת הסוברים שאין להעמיד את הסכך בדבר שאינו ראוי לשמש סכך, מותר להעמיד את מעמידי הסכך בדבר שאינו ראוי לשמש סכך ('מעמיד דמעמיד').
קשירת הסכך שלא יעוף נחשבת גם היא כהעמדת הסכך. לכן אדם שחושש שהסכך של סוכתו יעוף ברוח, לא יחבר אותו עם ברגים ולא יקשור אותו בחוטי ברזל או באזיקונים, אלא יניח על הסכך קרש עץ, ואת קרש העץ יחבר בברגים או באזיקונים.
סכך שיכול לעמוד ברוח מצויה, מותר לקשור אותו באזיקונים כדי שלא יעוף ברוח שאינה מצויה, כיוון שסכך העומד ברוח מצויה הוא סכך כשר, נמצא שהאזיקונים אינם משפיעים על כשרות הסכך, ואין להם דין מעמיד.
מותר להעמיד את הסכך על כותל אבנים או על קיר בטון. ואף שאבנים ובטון אינם כשרים לסיכוך, ולכתחילה אין להעמיד את הסכך על דבר שאינו ראוי לשמש סכך, אין בכך חשש; שכן הסיבה לכך שאין להעמיד את הסכך בדבר שאינו ראוי לשמש סכך היא שמא אנשים יטעו ויסברו שמותר גם לסכך באותו דבר. אך אין חשש שאנשים יטעו ויסברו שאפשר לסכך את הסוכה באבנים, שכן ידוע שסוכה היא דירת עראי, ותקרה הנעשית מאבנים או מבטון היא תקרה של בית קבע.

<h3>העמדת הסכך בדבר הפסול לסיכוך מדרבנן</h3>
גם לדעת הסוברים שאין להעמיד את הסכך בדבר שאינו ראוי לשמש סכך, דין זה הוא מדרבנן. לכן גם לדעה זו, אין להעמיד את הסכך בדבר שאינו ראוי לשמש סכך מהתורה, אך ניתן להעמיד את הסכך בדבר שאינו ראוי לשמש סכך מדרבנן. דין זה מבוסס על העיקרון ש'אין גוזרים גזרה לגזרה', כלומר חכמים אינם גוזרים שלא לעשות דבר מסוים מחשש שמא יבואו לעשות דבר איסור, אם גם דבר האיסור הוא רק מדרבנן. לכן אין גוזרים שלא להעמיד את הסכך בדבר שפסול לסיכוך, כאשר הוא פסול רק מדברי חכמים. מכך עולה כי מותר לקשור את הסוכה בחוט כותנה, כיוון שמהתורה, חוט שאינו עשוי מצמר או מפשתים אינו מקבל טומאה, והסיבה שאין לסכך בחוט כותנה היא מדברי חכמים, כיוון שצורתו השתנתה ולא ניכר עליו שהוא גדל בקרקע.
חוט פשתן, מותר להעמיד בו את הסכך, כיוון שהוא פסול לסיכוך רק מדברי חכמים, שכן לא ניכר שהוא גדל בקרקע. ויש מחמירים וסוברים שאין להעמיד את הסכך בחוט פשתן, כיוון שיש לחשוש לדעת הראשונים הסוברים שחוט פשתן מקבל טומאה מהתורה, והוא אינו ראוי לסיכוך מהתורה.

<h3>סכך ראוי - שכוכבים נראים דרכו</h3>
סכך הסוכה צריך להיות סכך של דירת עראי, ולא סכך הדומה לתקרה של בית קבע. לכן סכך עבה וצפוף שמונע מגשם להיכנס לסוכה הוא סכך פסול, כיוון שהוא דומה לתקרה של בית קבע. הסכך הראוי ביותר הוא סכך שיש בו רווחים קטנים של אוויר שהכוכבים נראים דרכם. דווקא ראיית הכוכבים משמשת סימן למידת הרווחים הנצרכת לסכך ראוי, כיוון שראיית הכוכבים מזכירה לאדם שה' ברא את העולם ותכלית בריאת העולם היא לעובדו, כמו שנאמר: "כִּי אֶרְאֶה שָׁמֶיךָ מַעֲשֵׂי אֶצְבְּעֹתֶיךָ יָרֵחַ וְכוֹכָבִים אֲשֶׁר כּוֹנָנְתָּה, מָה אֱנוֹשׁ כִּי תִזְכְּרֶנּוּ וּבֶן אָדָם כִּי תִפְקְדֶנּוּ וכו', ה' אֲדֹנֵינוּ מָה אַדִּיר שִׁמְךָ בְּכָל הָאָרֶץ".

<h3>סוכה שחמתה מרובה מצלתה</h3>
תפקיד הסכך לעשות צל בסוכה, לכן כשרות הסוכה תלויה בכך שרוב שטח גג הסוכה יכוסה בסכך כשר ('צלתה מרובה מחמתה').
סוכה שרובה מסוככת בסכך צפוף שצלתו מרובה מחמתו, ומעט ממנה מסוכך בסכך דליל שחמתו מרובה מצלתו
, יש לבדוק את כמות הסכך בגג הסוכה. אם רוב הגג מכוסה בסכך כשר, הסוכה כשרה, כולל החלקים שחמתם מרובה מצלתם, ואם רוב הגג אינו מכוסה בסכך כשר, הסוכה פסולה.
לדעת הר"ן יש להחמיר יותר בדין זה. לדבריו, אם יש בסוכה שטח של שבעה על שבעה טפחים (56 ס"מ על 56 ס"מ) שהחמה מרובה בו על הצל, אין לאכול ולישון באותו שטח, אף ששאר הסוכה מסוככת כראוי וצלתה מרובה מחמתה. הטעם לכך הוא ששיעור שבעה על שבעה טפחים הוא השיעור המינימלי הנדרש להכשר סוכה, ולכן שיעור זה הוא שיעור חשוב, והוא אינו בטל לרוב הסוכה שצלתה מרובה מחמתה. ולכתחילה יש להחמיר כן.

<h3>נתינת הסכך לאחר עשיית הדפנות</h3>
כאשר בונים את הסוכה, יש לעשות תחילה את הדפנות ולאחר מכן להניח את הסכך על הסוכה. דין זה נלמד מדרשת חכמים על הפסוק: "'חַג הַסֻּכֹּת תַּעֲשֶׂה לְךָ' - תעשה - ולא מן העשוי". משמעותה של דרשה זו היא שהסכך צריך להיעשות על ידי פעולה בגוף הסכך, ולא על ידי פעולה בדבר אחר שתגרום בעקיפין ליצירת הסכך. לדוגמה: הבונה סוכה על ידי חפירת חלל בתוך ערמת תבואה, סוכתו פסולה, כיוון שהסכך לא נעשה על ידי מעשה בגוף הסכך, אלא על ידי מעשה בתבואה שתחתיו. לדעת פוסקים רבים, לא רק סכך שנעשה על ידי מעשה בדבר אחר - פסול לפי הדרשה "תעשה - ולא מן העשוי", אלא גם סכך הנעשה על ידי מעשה בגופו, אך עיקרו ומהותו מתקבלים על ידי מעשה בדבר אחר - פסול. דוגמה לכך היא עשיית הסכך לפני הדפנות. כיצד? עיקרו ותכליתו של הסכך הוא היותו מסוכך על מרחב תָחום הנמצא תחתיו. סכך ללא דפנות הוא סכך ש'גופו' קיים אך עיקרו ומהותו חסרים, ועשיית הדפנות לאחר הנחתו היא זו שמשלימה את עיקרו ומהותו. נמצא שעיקרו ומהותו של הסכך לא ניתנו לו על ידי מעשה בגוף הסכך אלא על ידי מעשה בדפנות, ולכן גם סכך כזה פסול על פי הדרשה "תעשה - ולא מן העשוי".
הנחת הסכך צריכה להיעשות לאחר בניית כל הדפנות הדרושות להכשרת הסוכה, וגובהן צריך להיות לפחות עשרה טפחים. אמנם אם הדפנות צמודות לסכך, אפשר להסתפק בעשיית דפנות בגובה טפח לפני הנחת הסכך, שכן זהו הגובה הנמוך ביותר הנדרש כדי להחשיב מרחב מוקף לאוהל. לכן מותר להניח סכך על פרגולה שאין לה דפנות, אם בחלקה העליון של הפרגולה ישנם קרשים בגובה טפח המקיפים אותה.
אדם שלא ידע את ההלכה ופרס את הסכך על הסוכה לפני עשיית הדפנות, יעשה לסוכה דפנות, ולאחר מכן יגביה מעט את הסכך ויחזור ויניחנו.
סכך שהונח כאשר היו דפנות לסוכה ולאחר מכן דפנות הסוכה נפלו, אין צורך להניחו שוב לאחר הרמת הדפנות, כיוון שהסכך הונח מתחילה כראוי.
יש מפוסקי ספרד שחולקים וסוברים שסכך שהונח לפני עשיית הדפנות הוא סכך כשר בדיעבד.

<h3>סוכה שנעשתה שלא לשם החג</h3>
סוכה שנעשתה שלא לשם החג אלא כדי לשבת בה ולהנות מֵצִילָהּ כל ימות השנה, היא סוכה כשרה, כיוון שדי בכך שהסוכה תיעשה לשם צל ואין צורך שהיא תיעשה בכוונה מיוחדת לשם החג. אמנם לקראת החג יש להוסיף לה מעט סכך בשיעור של טפח על טפח (שמונה ס"מ על שמונה ס"מ), כדי שיהיה ניכר שהישיבה בה בחג היא לשם מצווה, ולא לשם תענוג כפי שיושבים בה בכל ימות השנה.

<h3>סוכה שנעשתה שלא לשם צל</h3>
העושה סוכה כדי שיהיה לו מקום מוצנע ומוסתר מעין רואים, סוכתו פסולה, כיוון שהסוכה צריכה להיעשות כדי ליהנות מהצל שבה. וכן סכך רטוב שהונח על הסוכה כדי שיתייבש הוא סכך פסול, כיוון שלא הונח כדי להצל.

<h2>פרק ו - סוכה תחת בית או תחת עץ</h2>
<h3>סוכה תחת בית</h3>
הסוכה צריכה להימצא תחת כיפת השמים ולא תחת גג או קירוי אחר. דבר זה נלמד מהפסוק: "בַּסֻּכֹּת תֵּשְׁבוּ שִׁבְעַת יָמִים". המילה "בַּסֻּכֹּת" כתובה בתורה ללא האות ו"ו, ומכך למדו חכמים שצריך להיות רק סכך אחד מעל היושב בסוכה, ולא שניים או שלושה סככים. לכן העושה סוכה בתוך בית או תחת מרפסת - סוכתו פסולה, כיוון שמעל היושב בסוכה ישנם שני סככים - סכך הסוכה ותקרת הבית או רצפת המרפסת. ועוד, שהיושב בסוכה כזו יושב תחת צל תקרת הבית או תחת צל רצפת המרפסת, שהם סכך פסול.

<h3>סוכה תחת עץ</h3>
כשם שסוכה העשויה תחת תקרת בית היא סוכה פסולה, כך פסולה גם סוכה העשויה תחת עץ שצלו מרובה מחמתו, כיוון שעץ שצלו מרובה מחמתו נחשב גם הוא לסכך, ונמצא שהיושב בסוכה יושב תחת שני סככים - סכך הסוכה וסכך העץ.
עץ שענפיו ועליו מועטים וחמתו מרובה מצלתו אינו נחשב סכך, ולכן סוכה הנעשית תחתיו היא סוכה כשרה, כיוון שהיושב בסוכה יושב תחת סכך אחד בלבד. אמנם חלקי הסכך שנמצאים תחת ענפי העץ או עליו פסולים לשמש סכך, ולכן צריך שיהיה בגג הסוכה שיעור סכך כזה, שגם אם נגרע את חלקי הסכך שנמצאים תחת ענפי העץ ועליו, צלתה של הסוכה תהיה מרובה מחמתה .

<h2>פרק ז - ישיבה בסוכה תחת סכך פסול ותחת אוויר</h2>
<h3>ישיבה בסוכה תחת סכך פסול</h3>
סוכה המסוככת כראוי ויש בסככה מעט סכך פסול שאורכו או רוחבו פחות משלושה טפחים, מותר לאכול ולישון תחתיו, כיוון שדין לבוד מחשיב את הסכך הפסול כאילו אינו. לדוגמה: יריעת בד שרוחבה פחות משלושה טפחים (24 ס"מ), והיא נמשכת לאורך הסוכה, בטלה לסוכה, ומותר לאכול ולישון תחתיה.
סוכה המסוככת כראוי ויש בסככהּ סכך פסול שאורכו שלושה טפחים (24 ס"מ) או יותר, ורוחבו שלושה טפחים (24 ס"מ) או יותר, אין לאכול ואין לישון תחת הסכך הפסול, כאשר רוב ראש האדם או רוב גופו מכוונים כנגד הסכך הפסול. לדוגמה: סוכה שיריעת בד ברוחב שלושה טפחים נמשכת לאורכה, אין אוכלים ואין ישנים תחת יריעת הבד. וכן רמקול התלוי בסוכה ואורכו ורוחבו הם שלושה טפחים, אין אוכלים ואין ישנים תחתיו.

<h3>ישיבה בסוכה תחת אוויר</h3>
סוכה שצלתה מרובה מחמתה ויש בסככהּ חורי אוויר שגודלם כגודל רוב ראשו של אדם או יותר, אין לאכול ולישון תחתם כאשר רוב ראש האדם או רוב גופו מכוונים כנגד אותם חורים.
שיעור "רוב ראשו של אדם" הוא שיעור קטן משלושה על שלושה טפחים. נמצא שדין חורי אוויר חמור יותר מדין סכך פסול, שכן תחת חורי אוויר אין אוכלים כשהם בשיעור רוב ראשו של אדם, ותחת סכך פסול אין אוכלים רק כאשר שיעורו הוא שלושה על שלושה טפחים. הטעם לכך הוא שהפסק של אוויר בולט וניכר יותר מהפסק של סכך פסול, ולכן חכמים החמירו בו יותר.

<h3>ישיבה בסוכה תחת סכך שחמתו מרובה מצלתו</h3>
סוכה שצלתה מרובה מחמתה, ויש בסככהּ שטח בגודל שבעה על שבעה טפחים שחמתו מרובה מצלתו, יש להחמיר שלא לאכול ולא לישון תחתיו.

<h2>פרק ח - אוויר או סכך פסול המשוכים לאורך הסוכה או לרוחבה</h2>
<h3>אוויר המשוך לאורך הסוכה או לרוחבה</h3>
רווח אוויר שרוחבו הוא שלושה טפחים (24 ס"מ) או יותר, והוא משוך לכל אורך הסוכה או לכל רוחבה - חוצץ ומפריד בין שני חלקי הסוכה, ומחשיב כל חלק מחלקי הסוכה לסוכה בפני עצמה. לכן סוכה שיש לה שלוש דפנות, ורווח אוויר שרוחבו שלושה טפחים משוך לכל אורכה - היא סוכה פסולה, כיוון שהיא נחשבת שתי סוכות, ולכל אחת מהסוכות יש רק שתי דפנות.
רווח אוויר שרוחבו שלושה טפחים (24 ס"מ) חוצץ ומפריד בין שני חלקי הסוכה, רק אם הוא משוך לכל אורך הסוכה או לכל רוחבה. אך אם משוך רק על פני רוב אורכה של הסוכה או רוב רוחבה, ויש שיעור מועט של סכך המחבר את שני חלקי הסוכה, אין הוא חוצץ ומפריד בין שני חלקי הסוכה, וכל הסוכה נחשבת סוכה אחת. לכן סוכה העשויה כדוגמת הסוכה שבאיור היא סוכה כשרה.

<h3>סכך פסול המשוך לאורך הסוכה או לרוחבה</h3>
גם סכך פסול שרוחבו ארבעה טפחים או יותר (32 ס"מ), והוא משוך לכל אורך הסוכה או לכל רוחבה, חוצץ ומפריד בין שני חלקי הסוכה, ומחשיב כל חלק מחלקי הסוכה לסוכה בפני עצמה. לכן סוכה שיש לה שלוש דפנות, וסכך פסול שרוחבו ארבעה טפחים משוך לכל אורכה, היא סוכה פסולה, כיוון שהיא נחשבת שתי סוכות, ולכל אחת מהסוכות ישנן רק שתי דפנות. הטעם לכך שאוויר חוצץ ומפריד בין חלקי הסוכה כבר בשיעור של שלושה טפחים, ואילו סכך פסול חוצץ ומפריד בין חלקי הסוכה רק בשיעור של ארבעה טפחים הוא שהפסק של אוויר בולט וניכר יותר מהפסק של סכך פסול.
גם סכך פסול שרוחבו ארבעה טפחים או יותר (32 ס"מ), חוצץ ומפריד בין שני חלקי הסוכה רק אם הוא משוך לכל אורך הסוכה או לכל רוחבה. אך אם משוך רק על פני רוב אורכה של הסוכה או רוב רוחבה, ויש שיעור מועט של סכך המחבר את שני חלקי הסוכה, אין הוא חוצץ ומפריד בין שני חלקי הסוכה, וכל הסוכה נחשבת סוכה אחת. לכן סוכה העשויה כדוגמת הסוכה שבאיור היא סוכה כשרה.

<h3>שינה תחת שולחן בסוכה</h3>
אין לישון בסוכה תחת שולחן שגובהו עשרה טפחים (80 ס"מ), כיוון שהחלל שתחתיו נחשב אוהל, ומפסיק בין האדם לבין הסוכה.

<h2>פרק ט - פרגולה</h2>
נסרי עץ דקים הסמוכים זה לזה ומשמשים תקרה של פרגולה, יש סוברים שהם סכך כשר, כיוון שהם גידולי קרקע, הם אינם מקבלים טומאה והם נקבעו במקומם לשם צל. ויש חולקים וסוברים שהם סכך פסול, כיוון שהם מחוברים לקרשים סביבם בברגים או במסמרים, וסכך המחובר בברגים או במסמרים אינו נחשב סכך של דירת עראי אלא תקרה של בית קבע. להלכה, לכתחילה יש לחשוש לדעת המחמירים ולהחשיב את נסריה הדקים של הפרגולה סכך פסול.
אף שלכתחילה מחשיבים את נסריה הדקים של הפרגולה סכך פסול, אם הצל שנסרי העץ עושים הוא מועט וחמתה של הפרגולה מרובה מצילתה, אפשר להניח על נסרי העץ סכך כשר, שצלתו מרובה מחמתו, ועל ידי זה להכשיר את הפרגולה לשמש סוכה. זאת כיוון שהיושב בה יושב בצל הסכך הכשר, ומיעוט הסכך הפסול בטל לסכך הכשר. אך אם הצל שנסרי העץ עושים הוא רב, וצלתה של הפרגולה מרובה מחמתה, הנחת סכך כשר על נסרי העץ לא תועיל להכשיר את הפרגולה לשמש סוכה.
בשעת הדחק ניתן לסמוך על הדעה המקלה, שלפיה נסרי העץ המשמשים תקרה לפרגולה הם סכך כשר. לכן כאשר צלתה של הפרגולה מרובה מחמתה, ולא ניתן לבנות סוכה במקום אחר, אפשר להשתמש בפרגולה לסוכה, אך יש להוסיף לה מעט סכך בשיעור של טפח על טפח (8 ס"מ על 8 ס"מ), כדי שיהיה ניכר שהישיבה בה בחג היא לשם מצווה, ולא לשם תענוג כפי שיושבים בה בכל ימות השנה.

<h2>פרק י - נוי סוכה</h2>
<h3>המצווה לקשט את הסוכה</h3>
מצווה לקשט את הסוכה בקישוטים נאים, שנאמר: "זֶה אֵ-לִי וְאַנְוֵהוּ (-לשון נוי)", ודרשו חכמים: "התנאה לפניו במצות; עשה לפניו סוכה נאה ולולב נאה". ועוד שנעים לשבת במקום מקושט ונאה, וראוי שמצוות הישיבה בסוכה תהיה נעימה וערבה. וכל המרבה לקשט את הסוכה וליפות אותה הרי זה משובח.

<h3>תליית קישוטים בסכך הסוכה</h3>
בתליית קישוטים בתקרת הסוכה עלולה להיות בעיה, שאדם יישב תחת הקישוטים ולא תחת הסכך. לכן יש לתלות את הקישוטים צמוד לסכך, במרחק של פחות מארבעה טפחים (32 ס"מ) ממנו, ואז מותר לשבת בצילם, כיוון שדבר שתכליתו ליפות את הסוכה והוא תלוי סמוך לסכך - טפל לסכך, ומותר לאכול ולישון תחתיו.
שרשראות וקישוטים התלויים בסכך ומשתלשלים ויורדים ומתרחקים ממנו, יש סוברים שהם טפלים לסכך גם אם הם משתלשלים למטה מארבעה טפחים, כיוון שחלקם העליון צמוד לסכך. ויש חולקים וסוברים שאם הם משתלשלים למטה מארבעה טפחים, הם אינם טפלים לסכך, ולכן יש להקפיד שלא יתרחקו מהסכך ארבעה טפחים.
קישוטים שנתלו במרחק של יותר מארבעה טפחים מהסכך מחוסר ידיעה, אינם טפלים לסכך ודינם כסכך פסול, ואם אורכם ורוחבם הוא יותר משלושה טפחים (24 ס"מ), אין לאכול ולישון תחתם כאשר רוב ראש האדם או רוב גופו מכוונים כנגדם.

<h3>שימוש בקישוטי הסוכה</h3>
קישוטי הסוכה נחשבים לחלק מהסוכה, ואין להשתמש בהם שימוש אחר, כיוון שיש בזה ביזוי למצווה. לדוגמה: פירות שנתלו בסוכה כדי לקשט אותה אסורים באכילה כל ימי החג. כיוון שקישוטי הסוכה אינם עומדים לשימוש, הם נחשבים 'מוקצה' בשבת וביום טוב, ואין לטלטל אותם. אמנם לאחר תליית הקישוטים ולפני כניסת החג, יכול בעל הסוכה להתנות ולומר שבדעתו להשתמש בקישוטים בכל עת שירצה, ואז יהיה מותר להשתמש בקישוטים, והם לא ייחשבו 'מוקצה' בשבת וביום טוב, וכדאי להתנות כן.

<h2>מצוות הישיבה בסוכה</h2>
<h2>פרק יא - מצוות הישיבה בסוכה</h2>
<h3>מצוות סוכה וייחודה</h3>
מצווה מהתורה לשבת בסוכה בחג הסוכות, שנאמר: "בַּסֻּכֹּת תֵּשְׁבוּ שִׁבְעַת יָמִים". ודרשו חז"ל: "תשבו - כעין תדורו", כלומר כל דבר שאדם עושה בביתו בדרך כלל, מצווה עליו לעשותו בסוכה, כגון לאכול, לשתות, לישון, ללמוד, לשוחח עם חברים וכיוצא בזה.
מיוחדת היא מצוות סוכה שהיא מקיפה את כל גופו של האדם ואת כל מעשיו, ובכל רגע שאדם נמצא בסוכה הוא יושב בצל השכינה, הקדושה חופפת עליו ופעולותיו הגשמיות כאכילה ושתייה נחשבות מצווה, ואפילו השהייה בסוכה מבלי לעשות דבר גם היא מצווה. יתרה מכך, לא רק בשעה שאדם עֵר ומוּדע למעשיו הוא מקיים מצווה, אלא גם בשעה שהוא ישן ואינו מוּדע למעשיו. וכך כל צדדי חייו של האדם מתקדשים ומתעלים.

<h3>טעם מצוות סוכה</h3>
הטעם למצוות הישיבה בסוכה מפורש בתורה, והוא זכירת מעשה ה' שהושיב את בני ישראל בסוכות כאשר הוציא אותם ממצרים, כמו שכתוב: "לְמַעַן יֵדְעוּ דֹרֹתֵיכֶם כִּי בַסֻּכּוֹת הוֹשַׁבְתִּי אֶת בְּנֵי יִשְׂרָאֵל בְּהוֹצִיאִי אוֹתָם מֵאֶרֶץ מִצְרָיִם". נחלקו רבותינו התנאים מה היו "סכות" אלו: לדעת רבי אליעזר הכוונה היא לענני כבוד, ואילו לדעת רבי עקיבא היו אלו סוכות ממש. בין כך ובין כך, סוכות אלו הגנו על עם ישראל. כל ארבעים שנה שהלכו ישראל במדבר, מקום צייה ושממה, היה ה' עמהם, סיככם בענני כבוד ודאג שלא יחסרו דבר. לא רק לצורכי הקיום הבסיסיים כאוכל ושתייה דאג להם ה', אלא גם להגנה מקור הלילה ומחום היום, אף שלא היו הכרחיים לקיומם. מתוך זכירת מעשי ה' וחסדיו הגדולים עם בני ישראל במדבר, אנו מתעוררים להודות לה' על טובו הגדול. ועוד, שהכרת ניסיו וטובותיו של ה' מביאה אותנו לקיים את מצוות ה' ולהיזהר בהן.
טעם נוסף למצוות סוכה הוא לדעת האומרים כי ה"סכות" הן סוכות ממש, והוא שזיכרון הישיבה בסוכות במדבר יביא את האדם לענווה ולהודאה לה' באוספו את תבואתו. חג סוכות הוא חג האסיף, ובו אדם שמח בדגן, בתירוש וביצהר וכל הטוב שזכה לו בעמלו. כאשר זוכר האדם את הליכת ישראל במדבר ארבעים שנה בלא יישוב ובלא נחלה, ואת ישיבתם בסוכות עראי - הוא נותן תודה לה' שנתן לישראל נחלה ובתים מלאי כל טוב, ואינו טועה לחשוב כי כוחו ועוצם ידו עשה לו את החיל הזה.

<h3>זמנה של מצוות הסוכה בחודש תשרי</h3>
יציאת ישראל ממצרים הייתה בחודש ניסן וממילא גם זמן ישיבתם בסוכות היה בחודשי הקיץ, ואם כן נשאלת השאלה מדוע נחגג חג הסוכות דווקא בחודש תשרי? בעל הטורים משיב על כך כי אם היו ישראל יושבים בסוכות בחודשי הקיץ, לא היה ניכר שהם עושים זאת במצוות הבורא יתברך, כיוון שדרך כל אדם לעשות סוכה לצל ולשבת בה בחודשי הקיץ. אבל כאשר ישראל יושבים בסוכה דווקא בחודשי החורף, שבהם עלולים לרדת גשמים, ודרך כל אדם להיכנס מן הסוכה לביתו כדי להישמר מהם - בכך ניכרת כוונתם לשבת בסוכה במצוות ה' עליהם, ולא מתוך הנאתם ותועלתם.
תשובה נוספת לשאלה זו מביא בעל ערוך השלחן. לפי דבריו, בכך שנצטווינו לשבת בסוכה בתשרי ולא בניסן, רצה ה' להראות לנו את גודל אהבתו, שאף שחטאנו כל השנה, מכל מקום השגחתו לא סרה מאתנו ובצל כנפיו אנו יושבים. בדור המדבר כאשר עם ישראל חטא בעגל, הסתלקו מהם ענני הכבוד. אך לאחר שנתרצה ה' לישראל ואמר למשה "סלחתי כדבריך", הוא נתן להם את הלוחות השניים, וציווה עליהם את המשכן להשרות שכינתו בתוכם; ובט"ו בתשרי, כאשר עם ישראל התחיל לבנות את המשכן, חזרו ענני הכבוד. חזרתם הורתה שהשגחתו של ה' ואהבתו לא סרו מעם ישראל אף שחטאו בחטא חמור, כמו שנאמר: "אַף כִּי עָשׂוּ לָהֶם עֵגֶל מַסֵּכָה וַיֹּאמְרוּ זֶה אֱלֹקֶיךָ אֲשֶׁר הֶעֶלְךָ מִמִּצְרָיִם וַיַּעֲשׂוּ נֶאָצוֹת גְּדֹלוֹת, וְאַתָּה בְּרַחֲמֶיךָ הָרַבִּים לֹא עֲזַבְתָּם בַּמִּדְבָּר, עַמּוּד הֶעָנָן לֹא סָר מֵעֲלֵיהֶם בַּיּוֹם לְהַנְחֹתָם בַּדֶּרֶךְ וְעַמּוּד הָאֵשׁ בַּלַּיְלָה לְהָאִיר לָהֶם אֶת הַדֶּרֶךְ אֲשֶׁר יֵלְכוּ בָהּ". וכמו שלא סרה אהבת ה' לישראל על אף חטא העגל, כך גם לאחר שחוטא האדם במשך השנה, מקבל ה' את תשובתו ביום הכיפורים, ומצווה עליו לשבת בסוכה מיד לאחר מכן, להורות שאחר כל החטאים לא סרה אהבתו ממנו, והוא משגיח עליו מכל צרה ופגע, מושיב אותו בצלו הקדוש והטהור וסוכך עליו.

<h3>קדושת הסוכה</h3>
קדושת הסוכה גדולה מאוד, ובמידה מסוימת דומה היא לקדושת בית כנסת, לכן "מן הראוי היה ללבוש חרדת קודש כשנכנסים לסוכה כמו שנכנסים לבית הכנסת בטלית ותפילין בקדושה, ועוד יותר מכך, כיוון שקדושת הסוכה חופפת על כל האדם". ומבואר בזוהר הקדוש שהוד קדושת שבעת האושפיזין - אברהם, יצחק, יעקב, משה, אהרן, יוסף ודוד - שורה בסוכה. לכן חסידים ואנשי מעשה ממעטים לדבר דיבורי חול בסוכה, ומשתדלים לדבר בה דברי תורה וקדושה. במיוחד יש להיזהר שלא לכעוס בסוכה או לדבר בה דיבורי לשון הרע ורכילות חלילה. ומי שנזהר לקבוע את דירתו בסוכה ולשבת בה כל שבעת הימים בקדושה ובטהרה, באימה וביראה ומתוך שמחה רבה - קונה קדושה ותוספת הארה לנפשו, ואלו יסייעו לו לעבוד את ה' כל השנה.

<h3>כוונה במצוות סוכה</h3>
"מצוות צריכות כוונה", כלומר כדי לקיים מצווה לא די בעשייתה, אלא גם יש להתכוון לקיים את המצווה. לכן לפני שיושבים בסוכה יש לכוון שתכלית הישיבה בסוכה היא לקיים את מצוות "בַּסֻּכֹּת תֵּשְׁבוּ שִׁבְעַת יָמִים". נוסף על כך, גם יש לכוון שתכלית המצווה היא שנזכור את יציאת מצרים ואת ענני הכבוד שבהם הקיף הקב"ה את בני ישראל במדבר, כדי להגן עליהם.
בדרך כלל כאשר אדם מקיים מצווה, הוא אינו נדרש לכוון מהי תכלית המצווה. אך בנוגע למצוות סוכה, תכליתה נאמרה בפירוש בתורה: "בַּסֻּכֹּת תֵּשְׁבוּ שִׁבְעַת יָמִים כָּל הָאֶזְרָח בְּיִשְׂרָאֵל יֵשְׁבוּ בַּסֻּכֹּת, לְמַעַן יֵדְעוּ דֹרֹתֵיכֶם כִּי בַסֻּכּוֹת הוֹשַׁבְתִּי אֶת בְּנֵי יִשְׂרָאֵל בְּהוֹצִיאִי אוֹתָם מֵאֶרֶץ מִצְרָיִם". מכך למדו הפוסקים שמצוות סוכה שונה מכל מצוות התורה, ובשעת עשיית המצווה לא די לכוון לקיום המצווה אלא גם יש לכוון לתכליתה - לזכירת הסוכות שבהם הושיב ה' אותנו בצאתנו ממצרים.
יש הנוהגים לומר בכל יום לפני האכילה בסוכה נוסח "לשם ייחוד" שבו מזכירים עניינים אלו, כדי שהמצווה תיעשה כראוי, מתוך כוונה שלמה.

<h3>הזמנת האושפיזין</h3>
רבים נוהגים להזמין את שבעת האושפיזין (-האורחים) לסוכה. מנהג זה מבוסס על הנאמר בזוהר הקדוש, ששבעת הרועים - אברהם, יצחק, יעקב, משה, אהרן, יוסף ודוד - באים להסתופף בצל הסוכה. כוונת הדברים היא שיש לכל אחד משבעת הרועים מידה מיוחדת שמאפיינת את עבודת ה' שלו, ובכל אחד מימי הסוכות מאירה אחת משבע המידות הללו, וכאשר אדם מזמין את האושפיז של אותו היום, מידתו מאירה ביתר שאת.

<h3>מצוות סוכה לנשים ולקטנים</h3>
נשים פטורות ממצוות סוכה, כיוון שזו מצווה התלויה בזמן. אף על פי כן, טוב שגם נשים תקיימנה את מצוות סוכה, כיוון שאישה המקיימת מצווה התלויה בזמן, קיומה נחשב לה למצווה והיא מקבלת שכר עליה, ועל ידי קיום המצווה גם תזכינה להסתופף ב"צילא דמהימנותא" (צל האמונה) ולטהר את נפשן. ועוד שמצוות הישיבה בסוכה צריכה להיעשות כדרך שאדם גר בביתו, וכשם שכל המשפחה יושבת יחד בבית, כך ראוי גם שכל המשפחה תשב יחד בסוכה.
לדעת הרמב"ם ועוד ראשונים, אף שאישה היושבת בסוכה מקיימת בכך מצווה, אין היא רשאית לברך לפני קיום המצווה, כיוון שנוסח הברכה הוא: "אשר קידשנו במצוותיו וציוונו", והיא אינה מצוּוה. כדעה זו פסק מרן השלחן ערוך, וכן נוהגות יוצאות ספרד. לדעת רבנו תם ועוד ראשונים, אישה המקיימת מצוות ישיבה בסוכה צריכה לברך לפני קיום המצווה, והיא יכולה לומר "אשר קדשנו במצוותיו וציוונו", כיוון שעם ישראל הצטווה בכך, והנשים הן חלק מעם ישראל. כדעה זו פסק הרמ"א, וכן נוהגות יוצאות אשכנז.
ילדים קטנים שהגיעו לגיל חינוך (גיל חמש-שש בערך) צריכים לאכול ולישון בסוכה, מדין חינוך.

<h3>קביעת הסוכה כדירת קבע והבאת כלים נאים אליה</h3>
"כל שבעת ימים עושה אדם את ביתו עראי ואת סוכתו קבע. כיצד? כלים הנאים ומצעות הנאות בסוכה". כלומר, בחג סוכות דירתו העיקרית של האדם היא הסוכה, והבית משמש כבית ארעי המשרת את הסוכה. כדי שדבר זה יהיה ניכר, יש להשתדל להביא לסוכה את כלי הבית הנאים: מצעים נאים, שולחן נאה, כיסאות נאים, מיטות נאות, ספה וכיוצא בזה.
כאשר הבאת כלי הבית הנאים כרוכה בטרחה רבה או שיש חשש שהעברתם לסוכה תגרום להם נזק, אין חובה להביאם לסוכה, כיוון שהבאת כלים נאים אינה חובה אלא הנהגה ראויה לכתחילה.

<h3>כבוד הסוכה</h3>
יש להתנהג בסוכה כפי שאדם מתנהג בחדר הנאה שבביתו, לכן אין להכניס לסוכה דברים שאין דרך לשים אותם בחדר הנאה שבביתו. לדוגמה: אין להניח בסוכה פח אשפה, בגדים מלוכלכים שאין עתידים ללבוש, סולם, ארגז כלי עבודה, אופניים וכיריים.
כאשר אוכלים בסוכה, יש לפַנות את כלי האוכל כגון קדירות, קערות וצלחות לאחר האוכל, כיוון שאין זה כבוד לסוכה להשהות בה כלים מלוכלכים. את כוסות השתייה אין צורך לפנות, כיוון שרגילים לשתות פעמים רבות במשך היום, וסביר שישתמשו בכוסות במשך היום.
יש סוברים שאין להכניס לסוכה סירי בישול, אלא יש להעביר את תוכנם לכלי הגשה ולהביאם לסוכה. לדעה זו, אין להביא לסוכה סיר מרק ולחלק ממנו מרק לסועדים. ויש חולקים וסוברים שמותר להכניס לסוכה סירי בישול, כיוון שהסירים בזמננו נקיים, ורגילים להביא אותם לשולחן בכל ימות השנה. למעשה, מותר להביא לסוכה סירים שנוהגים להביא לשולחן השבת בכל ימות השנה.
אין לעשות בסוכה דברים שאינם מכובדים. לדוגמה: אין לשטוף כלים מלוכלכים בסוכה, אין להחליף בה טיטול לילד קטן, אין לצחצח בה נעליים ואין להניח בה מתלה כביסה לייבוש בגדים.

<h3>דברים שרצוי לעשותם בסוכה ודברים שחובה לעשותם בה</h3>
כמבואר לעיל, מצווה לעשות בסוכה כל דבר שדרך לעשותו בבית, אך אין זו חובה, ואדם העושה דברים אלו מחוץ לסוכה אינו עובר עברה. לדוגמה: אדם הרוצה לשוחח עם חברו, לאכול אכילת עראי, לקרוא ספר או לשחק עם ילדיו - רשאי לעשות זאת מחוץ לסוכה. ואם יעשה זאת בסוכה, ירוויח מצווה. שונות מאלו הן אכילת הקבע והשינה, שחובה לעשותן בסוכה, והעושה אותן מחוץ לסוכה עובר עברה. הטעם לכך הוא שאכילת קבע ושינה הן עיקר דירתו של אדם, והן דברים שמקפידים בכל ימות השנה לעשותם דווקא בבית, ולכן חובה לעשותן בסוכה.

<h3>אכילת קבע</h3>
אכילת קבע היא אכילת פת בכמות של יותר מכביצה. שיעור כביצה הוא כ-55 סמ"ק (בין חצי פרוסה לשני שליש פרוסה), ואכילת כמות גדולה יותר של פת היא אכילת קבע, שיש לעשותה בסוכה. ויש מיוצאי ספרד המשערים את מידת כביצה במשקל, ולמנהגם שיעור כביצה הוא כ-60 גרם (כשתי פרוסות לחם).
גם אכילת מיני דגן שברכתם "מזונות" כגון עוגות, עוגיות, אטריות וקוסקוס, בשיעור של יותר מכביצה, נחשבת אכילת קבע ויש לאוכלה בסוכה. אך אין לברך עליה "לישב בסוכה", כיוון שיש פוסקים הסוברים שאכילה זו נחשבת אכילת עראי, ואכילת קבע היא רק אכילה שקובעים עליה סעודה, כפי שיבואר בפרק יב.

<h3>אכילת עראי</h3>
מותר לאכול אכילת עראי מחוץ לסוכה, והיתר זה נלמד מהפסוק "בַּסֻּכֹּת תֵּשְׁבוּ שִׁבְעַת יָמִים". משמעותו של הפסוק היא שבחג הסוכות יש להחליף את בית הקבע בסוכה ולעשות את הסוכה למקום המגורים של האדם, ומכך למדו חז"ל שהחובה לשבת בסוכה צריכה להיעשות כדרך שבה דר אדם בביתו ("תשבו כעין תדורו"). וכשם שבכל ימות השנה אדם אוכל אכילת עראי מחוץ לביתו, כך גם בחג הסוכות אדם רשאי לאכול אכילת עראי מחוץ לסוכה.
אכילת עראי היא אכילת מאכלים שאינם מחמשת מיני דגן, כגון בשר, דגים, אורז ותפוחי אדמה, פירות וירקות; או אכילת פת ומיני מזונות בשיעור שאינו עולה על כביצה.

<h3>קביעת סעודה על מאכלים שדרך לאוכלם לשובע</h3>
האוכל מאכלים שדרך לאוכלם כדי לשבוע מהם, כגון בשר, דגים, ביצים, גבינה, אורז ותפוחי אדמה, ואכילתם משמשת עבורו תחליף לסעודה, נכון שיחמיר ויאכל אותם בסוכה, כיוון שיש סוברים שהקובע סעודתו על מאכלים אלו, אכילתו נחשבת אכילת קבע. המחמיר כדעה זו לא יברך "לישב בסוכה" לפני האכילה, כיוון שיש סוברים שגם במצב זה אין חובה לאכול מאכלים אלו בסוכה, וכלל בידינו: "ספק ברכות - להקל".
אכילת פירות נחשבת אכילת עראי, והיא מותרת מחוץ לסוכה גם כאשר היא משמשת תחליף לסעודה.

<h3>שתייה מחוץ לסוכה</h3>
שתיית משקים נחשבת אכילת עראי והיא מותרת מחוץ לסוכה, כיוון שבכל ימות השנה רגילים לשתות משקים מחוץ לבית. לכן מותר לשתות מים, קפה, תה, בירה ויין מחוץ לסוכה.
יש מיוצאי אשכנז המחמירים שלא לשתות משקאות חשובים כיין ובירה מחוץ לסוכה כאשר השתייה נעשית בדרך חשיבות, כיוון שאין רגילים לשתות יין בדרך חשיבות מחוץ לבית. שתייה בדרך חשיבות היא שתיית כמות מרובה של משקה, או שתייה של כמה אנשים הקובעים לשבת ולשתות יחד.
המחמיר על עצמו שלא לאכול ולא לשתות מחוץ לסוכה שום דבר ואפילו מים, הרי זה משובח, כיוון שבכך הוא מחשיב את סוכתו לביתו הקבוע למשך חג הסוכות.

<h3>אכילת מאכלים שונים מחוץ לסוכה תוך כדי אכילת הקבע בסוכה</h3>
אדם האוכל בסוכה סעודת קבע אינו רשאי לאכול תוך כדי הסעודה שום דבר מחוץ לסוכה, כיוון שכל המאכלים הנאכלים תוך כדי הסעודה נטפלים לעיקר הסעודה ומקבלים את דינהּ. לדוגמה: אדם האוכל ארוחת בוקר הכוללת פת בשיעור של יותר מכביצה, חביתה, קורנפלקס, ירקות וכוס קפה, אינו רשאי לאכול אף אחד ממאכלים אלו מחוץ לסוכה, כיוון שכולם נטפלים לפת ומקבלים את דינהּ.

<h3>שינה בסוכה</h3>
אסור לישון מחוץ לסוכה, ואפילו לזמן מועט. ואף שאכילת עראי מותרת מחוץ לסוכה, שינת עראי אסורה, כיוון שלפעמים שינה מועטה מועילה לאדם ומחדשת את כוחותיו, ולכן דינהּ כשינת קבע.
אדם שנרדם שלא לרצונו מחוץ לסוכה, יש סוברים שיש להעירו, כיוון שאסור לישון מחוץ לסוכה. ויש סוברים שאין צריך להעירו, כיוון שהאיסור לישון מחוץ לסוכה הוא רק כאשר אדם הולך לישון מדעת מחוץ לסוכה, ולא כאשר הוא נרדם שלא לרצונו. למעשה, אין חובה להעיר אדם שנרדם מחוץ לסוכה, שכן אפשר שהוא אינו חש בטוב ורשאי לישון מחוץ לסוכה.

<h3>לימוד תורה ותפילה בסוכה</h3>
מצווה ללמוד תורה בסוכה. הלומד בסוכה ואיכות לימודו נפגעת מכך, כגון שחם בסוכה או שיש בה רעש המקשה על הריכוז, רשאי ללמוד בבית, כיוון שפגיעה באיכות הלימוד גורמת צער לנפשו של אדם, ואם אמרו שהמצטער צער הגוף פטור מהסוכה, כל שכן שהמצטער צער הנפש פטור ממנה.
הרוצה ללמוד בבית המדרש רשאי לעשות כן, כיוון שבכל ימות השנה אדם יוצא מביתו והולך ללמוד בבית המדרש.
יש להתפלל את תפילות החג בבית הכנסת, כיוון שהתפילה נשמעת יותר בבית הכנסת. וכשם שבכל ימות השנה אדם יוצא מביתו כדי להתפלל בבית הכנסת, כך גם בסוכות מותר לצאת מהסוכה כדי להתפלל בבית הכנסת.

<h3>הבדלה</h3>
מבדילים בסוכה, כיוון שבכל ימות השנה רגילים להבדיל בבית. ויש מיוצאי אשכנז הנוהגים לאכול לאחר ההבדלה מיני מזונות בכמות של יותר מכביצה, כדי שניתן יהיה לברך "לישב בסוכה" לפני ההבדלה.

<h2>פרק יב - ברכת "לישב בסוכה"</h2>
<h3>ברכה לפני אכילה בסוכה</h3>
תיקנו חכמים לברך את ה' לפני עשיית מצווה, כדי להודות לו על כך שזיכה אותנו לקיים את מצוותיו, וכדי שהמצווה תיעשה מתוך תשומת לב ובכוונה, ולא כמצוות אנשים מלומדה. וזהו נוסח הברכה שמברכים לפני שאוכלים אכילת קבע בסוכה: "ברוך אתה ה' אלקינו מלך העולם אשר קדשנו במצוותיו וציוונו לישב בסוכה".

<h3>ברכה על אכילת פת בשיעור של יותר מכביצה</h3>
אדם האוכל בסוכה פת בשיעור של יותר מכביצה, מברך לפני האכילה "לישב בסוכה". שיעור כביצה הוא כ-60 סמ"ק (בין חצי פרוסה לשני שליש פרוסה). ויש מיוצאי ספרד המשערים את מידת כביצה במשקל, ולמנהגם שיעור כביצה הוא כ-60 גרם (כשתי פרוסות לחם).

<h3>ברכת "לישב בסוכה" בעמידה או בישיבה</h3>
רבים מיוצאי ספרד נוהגים לומר את ברכת "לישב בסוכה" בעמידה, להתיישב, לברך את ברכת "המוציא" ולאכול. הטעם לאמירת ברכת "לישב בסוכה" בעמידה הוא שכלל בידינו: "כל המצוות מברך עליהן עובר לעשייתן", כלומר ברכות המצוות צריכות להיאמר לפני קיום המצווה. וכיוון שהישיבה בסוכה היא זו שמגלה שהכניסה לסוכה היא על מנת לשהות ולישב בה ואינה על דעת לצאת ממנה מיד, לכן אומרים את ברכת "לישב בסוכה" לפני שמתיישבים.
יוצאי אשכנז וחלק מיוצאי ספרד נוהגים לומר את ברכת "לישב בסוכה" בישיבה, כדי להסמיך עד כמה שאפשר את ברכת "לישב בסוכה" לאכילה, שהיא עיקר המצווה. מטעם זה, הם גם נוהגים לומר את ברכת "לישב בסוכה" לאחר ברכת "המוציא", כדי שברכת "לישב בסוכה" תהיה סמוכה לאכילה.

<h3>ברכת "לישב בסוכה" בקביעת סעודה על מיני מזונות</h3>
הקובע סעודתו על עוגה ('פת הבאה בכיסנין') או על תבשיל העשוי מחמשת מיני דגן, כפתיתים וקוסקוס, מברך לפני האכילה "לישב בסוכה".
הפוסקים נחלקו מהו שיעור קביעת סעודה, ובעניין זה יש הבדל בין יוצאי אשכנז ליוצאי ספרד. המנהג המקובל אצל יוצאי אשכנז הוא שאין שיעור מוגדר לקביעת סעודה, וכל אכילה שהיא תחליף לסעודה נחשבת קביעת סעודה. לדוגמה: שתיית קפה ואכילת עוגה הבאים במקום ארוחת הבוקר, נחשבות קביעת סעודה, ויש לברך לפניהן "לישב בסוכה".
מנהג יוצאי ספרד הוא ששיעור קביעת סעודה הוא שיעור קבוע, והוא נע בין 162 גרם לבין 240 גרם. ויש מיוצאי ספרד המשערים שיעור זה בנפח, ולשיטתם שיעור קביעת סעודה הוא 230 סמ"ק.
לדוגמה, משקלה של עוגיית 'רוגלך' ממוצעת הוא כארבעים גרם, והאוכל שש עוגיות 'רוגלך' צריך לברך "לישב בסוכה", לדעת כולם. כמו כן במנה רגילה של קוסקוס, אטריות או פסטה, יש בדרך כלל שיעור של קביעת סעודה לפי כל הדעות, ויש לברך לפני אכילתה "לישב בסוכה".
יש לשים לב שאמנם עוגה או תבשיל מחמשת מיני דגן שאין קובעים עליהם סעודה, אינם חייבים בברכת "לישב בסוכה", אבל חובה לאוכלם בסוכה אם הם בשיעור של יותר מכביצה. הטעם לכך הוא שלדעת המגן אברהם, אכילה של יותר מכביצה נחשבת אכילת קבע וחובה לאוכלהּ בסוכה; ואף שאין סומכים על דעתו לעניין הברכה, זהו משום שכלל בידינו: "ספק ברכות - להקל", אך לעניין חובת האכילה בסוכה מחמירים וחוששים לדעתו.

<h3>אכילה של מעט מיני מזונות המצטרפת לשהייה בסוכה, ואכילה בחבורה</h3>
יוצאי אשכנז נוהגים לברך "לישב בסוכה" גם על אכילה של עוגה ('פת הבאה בכיסנין') בשיעור של מעט יותר מכביצה, כאשר מצרפים לאכילה זו שהייה של זמן מה בסוכה. הטעם למנהגם הוא שלדעת הרמב"ם יש לברך "לישב בסוכה" על עצם השהייה בסוכה; ואף שאין הלכה כדבריו, ניתן לצרף את דעתו לדעת המגן אברהם, שלפיה יש לברך על אכילת פת הבאה בכיסנין בשיעור של מעט יותר מכביצה, ובהצטרף שתי הדעות יחד, אפשר לסמוך עליהן ולברך. כמו כן, מנהג יוצאי אשכנז לברך "לישב בסוכה" על אכילת עוגה או תבשיל מחמשת מיני דגן בשיעור של מעט יותר מכביצה, כאשר הם נאכלים בסוכה בחבורה. חבורה לעניין זה היא שלושה אנשים שאינם בני בית, האוכלים יחד.

<h3>ברכת "לישב בסוכה" על מאכלים שאינם עשויים מחמשת מיני דגן</h3>
האוכל בסוכה מאכלים שאינם עשויים מחמשת מיני דגן, כגון פירות, ירקות, יין, בשר, דגים, אורז ותפוחי אדמה - אינו מברך לפני אכילתם "לישב בסוכה", כיוון שאין חובה לאוכלם בסוכה.
אף שאין מברכים "לישב בסוכה" על שתיית יין בסוכה, המקדש על היין בשבת מברך "לישב בסוכה" בקידוש, כיוון שהקידוש הוא תחילת הסעודה.

<h3>ברכה על לימוד, שינה ושהייה בסוכה</h3>
הנכנס לסוכה שלא על מנת לאכול בה, כגון הנכנס אליה לישון, ללמוד או לשוחח עם בני ביתו, נחלקו הפוסקים בדינו. לדעת הרמב"ם עליו לברך "לישב בסוכה", כיוון שהשהייה בסוכה היא מצווה. ולדעת רבנו תם, אין לו לברך "לישב בסוכה". זאת כיוון שהאכילה בסוכה היא הדרך העיקרית לקביעת דירתו של אדם בה, ולכן ברכת "לישב בסוכה" תוקנה להיאמר עליה, והברכה על האכילה פוטרת את שאר הפעולות הנעשות בסוכה, שכולן טפלות לה.
אף שרוב הראשונים סוברים כדעת הרמב"ם, המנהג שהתקבל בעם ישראל הוא כדעת רבנו תם. לכן הנכנס לסוכה כדי ללמוד, לישון או לשוחח בה עם חברו, אינו מברך "לישב בסוכה".

<h3>הדעה שלפיה יש לברך על השהייה בסוכה</h3>
יש מיוצאי אשכנז הנוהגים לברך "לישב בסוכה" גם על השהייה בסוכה. הטעם למנהגם הוא שלפי דבריהם, אמנם רבנו תם סובר שהברכה על האכילה פוטרת את שאר הדברים הנעשים בסוכה, אך כוונתו היא לדברים הנעשים באותה שהייה, ולא לדברים הנעשים בסוכה בשהייה אחרת. לכן השוהה בסוכה ואין בדעתו לאכול באותה שהייה, מברך על עצם השהייה. לדוגמה: הלומד בסוכה ובדעתו לאכול ארוחת צהריים לאחר הלימוד, אינו מברך לפני הלימוד, כיוון שהברכה שתיאמר לפני ארוחת הצהריים תפטור את הלימוד שקדם לה. אך אדם שאכל ארוחת בוקר בסוכה, יצא מהסוכה לכשעה וחזר ללמוד בה, ובדעתו לצאת מהסוכה לאחר הלימוד - צריך לברך לפני הלימוד. זאת משום שהברכה שנאמרה לפני ארוחת הבוקר והברכה שתיאמר בארוחת הצהריים אינן פוטרות את הלימוד, שכן האכילה והלימוד אינם באותה שהייה. וכן אדם שיצא מהסוכה לאחר ארוחת ערב, וחזר לאחר זמן רב לישון בסוכה, צריך לברך "לישב בסוכה" לפני השינה, כיוון שהאכילה והשינה אינן באותה שהייה. לדעה זו, בכל פעם שאדם שוהה בסוכה זמן מה ובדעתו שלא לאכול אכילת קבע במשך שהייתו בה, עליו לברך "לישב בסוכה" על עצם השהייה בסוכה.

<h3>ישיבה מתמשכת בסוכה</h3>
אדם שבירך לפני ארוחת הבוקר "לישב בסוכה" ונשאר לשבת בסוכה כל היום, אינו צריך לחזור ולברך "לישב בסוכה" לפני ארוחת הצהריים או לפני ארוחת הערב, כיוון שהשהות המתמשכת בסוכה היא מצווה אחת ארוכה. דומה הדבר לאדם הלובש ציצית, שהברכה שבירך בבוקר פוטרת את הלבישה של כל היום, ואין הוא חוזר ומברך על הציצית באמצע היום. ואף אם הוא יצא מהסוכה לזמן מועט, כגון להביא ספר או להתפנות, יציאתו לזמן מועט אינה נחשבת הפסק, ואין הוא צריך לחזור ולברך "לישב בסוכה".

<h3>יציאה מן הסוכה הנחשבת הפסק</h3>
יציאה מהסוכה למשך כשעה או יותר נחשבת הפסק, והחוזר לסוכה לאחריה צריך לחזור ולברך "לישב בסוכה". לדוגמה: אדם שאכל ארוחת ערב בסוכה, ותוך כדי הסעודה יצא לבית הכנסת להתפלל מנחה וערבית ולהשתתף בלימוד הדף היומי - בחזרתו לסוכה עליו לברך "לישב בסוכה" לפני שימשיך לאכול את ארוחתו, כיוון שיציאה מהסוכה למשך שעה מהווה הפסק בין הברכה לבין האכילה. אך אם יצא רק לתפילת ערבית ושב מיד לסוכה, אין יציאה זו מהווה הפסק שכן אינה ארוכה, ואינו צריך לברך שוב "לישב בסוכה".

<h3>ברכת "לישב בסוכה" אחר שינוי מקום</h3>
נחלקו אחרונים אם שינוי מקום מצריך לברך "לישב בסוכה" פעם נוספת. לדוגמה: אדם שאכל בסוכה על דעת להמשיך את הסעודה בסוכת חברו, נחלקו אחרונים אם עליו לברך שוב על המשך הסעודה בסוכת חברו. לדעת המגן אברהם, עליו לברך שוב "לישב בסוכה", כיוון שיציאתו ממקומו הראשון נחשבת סיום האכילה באותו מקום, והאכילה במקום החדש היא מצווה חדשה, המצריכה ברכה חדשה. ולדעת הבית מאיר, שינוי המקום אינו מחשיב את האכילה למצווה חדשה, והוא אינו מצריך ברכה מחודשת. להלכה, שינוי מקום אינו מצריך ברכה מחודשת, כיוון שהדבר שנוי במחלוקת, וכלל בידינו: "ספק ברכות - להקל".
אמנם ישנו מצב שבו שינוי המקום מצריך ברכה מחודשת, וזאת כאשר נוסף על שינוי המקום יש גם סעודה חדשה. כדי להבין דין זה כראוי, יש להקדים ולבאר שלדעת הט"ז, כל סעודה בסוכה מצריכה ברכה בפני עצמה. לדבריו, אדם שאכל ארוחת בוקר בסוכה ובירך "לישב בסוכה", ולא יצא מהסוכה עד ארוחת צהריים, צריך לחזור ולברך "לישב בסוכה" לפני ארוחת הצהריים. רוב האחרונים חולקים על הט"ז, וסוברים שכל עוד האדם שוהה בסוכה, הברכה שבירך בתחילת היום פוטרת את כל הדברים שהוא עתיד לעשות בסוכה, וכך ההלכה. אך כאשר אדם משנה את מקומו ונוסף על כך גם סועד סעודה חדשה, מצרפים את סברת הט"ז (המצריך לברך על כל אכילה חדשה) לסברת המגן אברהם (הסובר ששינוי מקום מצריך ברכה חדשה), ומכריעים שעליו לברך שוב "לישב בסוכה".
יש לציין כי יציאה מהסוכה למקום אחר נחשבת שינוי מקום, גם אם האדם חזר לאחר מכן לסוכתו. לדוגמה: אדם שיצא מהסוכה להתפלל תפילת מנחה, יציאתו נחשבת שינוי מקום, אף שמיד לאחר התפילה הוא חזר לסוכתו. אמנם שינוי מקום נחשב רק כאשר אדם שהה זמן מה באותו מקום, אך אדם שיצא מסוכתו לרגע קט, וחזר מיד לאחר מכן לסוכה, אין יציאתו נחשבת לשינוי מקום. לדוגמה: אדם שיצא מהסוכה כדי להביא ספר או כדי להתפנות, יציאתו אינה נחשבת שינוי מקום.

מכך עולה שאדם שיצא מסוכתו לזמן מה וחזר אליה לאחר מכן, עליו לברך "לישב בסוכה" כאשר יאכל בה סעודה חדשה. לדוגמה: אדם שאכל ארוחת צהריים ובירך "לישב בסוכה", ולאחר הארוחה נשאר בה, ולקראת ערב יצא לבית הכנסת לתפילת מנחה וחזר מיד לאחריה לסוכה - בבואו לאכול ארוחת ערב, עליו לחזור ולברך "לישב בסוכה", כיוון שהוא גם שינה את מקומו וגם אוכל סעודה חדשה. אך אדם שאכל ארוחת ערב, ובאמצע הארוחה יצא לבית הכנסת לתפילת ערבית - בשובו לסוכה להמשך ארוחתו, אין הוא צריך לחזור ולברך "לישב בסוכה", כיוון ששינוי המקום לבדו אינו מחייב לברך שוב "לישב בסוכה", אלא רק כשנוספת לו סעודה חדשה. ואם אותו אדם שהה שעה שלמה מחוץ לסוכה, בשובו לסוכה להמשך ארוחתו עליו לחזור ולברך "לישב בסוכה", כיוון שכאמור, יציאה מהסוכה למשך שעה שלמה היא הפסק גמור, הקוטע את הרצף שבין הברכה לאכילה ומחייב בברכה חדשה.
עוד יש לציין שאדם המשנה מקומו באמצע הסעודה, פעמים שעליו לברך שוב ברכה ראשונה, ופרטי דין זה יבוארו בעזרת ה' באהלי הלכה הלכות ברכות.

<h3>השוכח לברך "לישב בסוכה"</h3>
אדם שאכל אכילת קבע ושכח לברך "לישב בסוכה", יכול לברך "לישב בסוכה" כל עוד לא סיים את הסעודה. ואפילו אם סיים את עיקר הסעודה, ונזכר בכך לפני אכילת הקינוח, יכול הוא לברך "לישב בסוכה" לפני אכילת הקינוח, כיוון שהקינוח הוא חלק מהסעודה, וגם אותו אסור לאכול מחוץ לסוכה.
יוצאי אשכנז מקלים עוד בדין זה, ולמנהגם השוכח לברך "לישב בסוכה" יכול לברך "לישב בסוכה" גם אחרי ברכת המזון, כיוון שהשהייה בסוכה היא מצווה, והיא מצטרפת לאכילת הקבע שקדמה לה.

<h2>פרק יג - המצווה לאכול פת בסוכה בליל יום טוב ראשון</h2>
<h3>מצוות אכילת כזית פת בסוכה ומקורה</h3>
בליל יום טוב ראשון של סוכות, מצווה לאכול כזית פת בסוכה. מצוות אכילה זו שונה מהמצווה לאכול בסוכה כל ימי החג, שכן בכל ימי החג, אדם מצווה לאכול בסוכה רק אם הוא רוצה לאכול אכילת קבע (יותר מכביצה פת), אך בלילה הראשון של חג הסוכות, כל אדם מצווה לאכול כזית פת בסוכה.
את המקור למצווה זו למדו חז"ל ב'גזרה שווה' - שהיא אחת הדרכים שהתורה נדרשת בהן - מהפסוק "בַּחֲמִשָּׁה עָשָׂר יוֹם לַחֹדֶשׁ הַשְּׁבִיעִי הַזֶּה חַג הַסֻּכּוֹת שִׁבְעַת יָמִים לַה'". הם קיבלו במסורת שיש קשר בין המילים "בחמשה עשר יום" שבפסוק זה, למילים "בחמשה עשר יום" שבפסוק "וּבַחֲמִשָּׁה עָשָׂר יוֹם לַחֹדֶשׁ הַזֶּה חָג שִׁבְעַת יָמִים מַצּוֹת יֵאָכֵל"; וקשר זה בא ללמד שכשם שבחג הפסח מצווה לאכול כזית מצה בלילה הראשון של החג, כך גם בחג הסוכות מצווה לאכול כזית פת בסוכה בלילה הראשון של החג.

<h3>אכילת כזית פת בסוכה לנשים ולקטנים</h3>
נשים פטורות מאכילת כזית פת בליל יום טוב ראשון, כיוון שזו מצווה התלויה בזמן. אף על פי כן טוב שגם נשים תאכלנה בסוכה כזית פת בליל יום טוב ראשון, כיוון שאישה המקיימת מצווה התלויה בזמן, קיומה נחשב לה למצווה והיא מקבלת שכר עליה.
לדעת הרמב"ם ועוד ראשונים, אף שאישה האוכלת בליל יום טוב ראשון כזית פת בסוכה מקיימת בכך מצווה, אין היא רשאית לברך לפני קיום המצווה, כיוון שנוסח הברכה הוא: "אשר קידשנו במצוותיו וציוונו", והיא אינה מצוּוה. כדעה זו פסק מרן השלחן ערוך, וכן נוהגות יוצאות ספרד. לדעת רבנו תם ועוד ראשונים, אישה המקיימת מצוות אכילת כזית פת בסוכה בליל יום טוב ראשון צריכה לברך לפני קיום המצווה, והיא יכולה לומר "אשר קדשנו במצוותיו וציוונו", כיוון שעם ישראל הצטווה בכך, והנשים הן חלק מעם ישראל. כדעה זו פסק הרמ"א, וכן נוהגות יוצאות אשכנז.
ילדים קטנים שהגיעו לגיל חינוך (גיל חמש-שש בערך) צריכים לאכול כזית פת בסוכה בליל יום טוב ראשון מדין חינוך.

<h3>כוונה במצוות אכילה בסוכה</h3>
לפני שאוכלים את כזית הפת, יש לכוון לקיים באכילה זו את המצווה לאכול בסוכה בלילה הראשון של סוכות. נוסף על כך, גם יש לכוון שתכלית מצוות סוכה היא שנזכור את יציאת מצרים ואת ענני הכבוד שבהם הקיף הקב"ה את בני ישראל במדבר, כדי להגן עליהם.

<h3>שיעור האכילה</h3>
הראשונים נחלקו מהי כמות הפת שיש לאכול כדי לקיים את מצוות אכילה בסוכה בלילה הראשון של סוכות, ולדעת רוב הראשונים, די לאכול כזית פת כדי לקיים את המצווה. הטעם לכך הוא שכאמור לעיל, המקור למצוות אכילת פת בסוכה בלילה הראשון של סוכות היא מצוות אכילת מצה בליל הסדר, וכיוון שבליל הסדר יש לאכול כזית מצה, כך גם בסוכות יש לאכול כזית פת. יש ראשונים שחולקים על זה, וסוברים שיש לאכול פת בשיעור של קצת יותר מכביצה. לדבריהם, המצווה לאכול בסוכה בליל יום טוב ראשון היא מצווה על אכילת קבע, וזאת על פי הגדרים הנלמדים מהדרשה "תשבו - כעין תדורו". דרשה זו מלמדת שהמצווה לשבת בסוכה צריכה להיעשות כדרך שאדם דר בביתו. אכילה קלה אדם אוכל מחוץ לביתו, אך אכילת קבע הוא מקפיד לאכול בבית, ולכן רק אכילה כזו יש לאכול בסוכה; ואם כן יש לקיים את המצווה לאכול פת בלילה הראשון של סוכות באכילת קבע, שהיא אכילת פת בשיעור של יותר מכביצה. ואף שמצוות אכילת פת בליל יום טוב ראשון נלמדת ממצוות אכילת מצה בליל הסדר, ומצוות אכילת מצה מתקיימת באכילת כזית מצה, לדעתם אין לומדים מפסח את פרטי המצווה אלא רק את עיקרהּ.
להלכה נפסק כדעה הראשונה, שדי לאכול כזית פת כדי לקיים את המצווה, אך נכון לאכול כביצה פת, כדי לקיים את המצווה לדעת כולם.
שיעור כזית הוא כ-29 סמ"ק (כשליש פרוסת לחם), ויש מחמירים וסוברים ששיעור כזית הוא 50 סמ"ק (כחצי פרוסת לחם). שיעור כביצה הוא כ-60 סמ"ק. ויש מחמירים וסוברים ששיעור כביצה הוא כ-100 סמ"ק. אך אין צורך להחמיר כדעה זו, כיוון שאכילת כביצה פת היא חומרה, ואין צורך להחמיר חומרה על חומרה.
יש מיוצאי ספרד המשערים את שיעור כזית במשקל, ולמנהגם יש לאכול כ-30 גרם פת (כפרוסת לחם).

<h3>משך זמן האכילה</h3>
יש לאכול את כזית הפת במשך זמן של 'כדי אכילת פרס', כדי שהאכילה תיחשב אכילה אחת של כזית ולא כמה אכילות שבכל אחת מהן אוכלים שיעור של פחות מכזית. 'פרס' הוא מלשון פרוסה ומובנו חצי כיכר לחם, והכוונה למשך הזמן שלוקח לאכול חצי כיכר לחם שהיו נוהגים לאכול בזמן חז"ל. האחרונים נחלקו מהו שיעור 'כדי אכילת פרס' בדקות, אך כל מי שאוכל את כזית הפת ברצף - כדרך שבני אדם אוכלים בנחת - ודאי יוצא ידי חובה. זאת מכיוון שבפרס יש כמות הגדולה פי כמה וכמה מאשר בכזית, ולכן אכילת כזית ברצף ודאי נעשית לכל היותר במשך הזמן שלוקח לאכול פרס.

<h3>אכילת הפת ללא תיבול</h3>
יש סוברים שצריך לאכול את כזית הפת מבלי לתבלו במאכלים אחרים. הטעם לכך הוא שכאמור לעיל, מצוות אכילת כזית פת בסוכה בלילה הראשון של סוכות נלמדת ממצוות אכילת מצה בליל הסדר, ואת המצה יש לאכול כשהיא אינה מעורבת במאכלים אחרים. ויש חולקים וסוברים שמותר לתבל את כזית הפת במאכלים אחרים. לדבריהם, אין ללמוד דבר זה ממצוות אכילת מצה למצוות אכילה בסוכה, כיוון שבמצה יש עניין מיוחד להרגיש את טעמהּ, ואילו במצוות אכילה בסוכה אין עניין להרגיש את טעם הפת, שכן המצווה איננה בעצם האכילה אלא בקיום מצוות הישיבה בסוכה על ידי האכילה. למעשה, נכון לחשוש לדעת המחמירים ולהימנע מתיבול הפת במאכלים אחרים.

<h3>קיום המצווה כאשר יורד גשם</h3>
כאשר יורד גשם בחג הסוכות אין צורך לשבת בסוכה בזמן ירידת הגשם, כיוון שישיבה בסוכה במצב זה כרוכה בצער, והמצטער פטור מהסוכה. הראשונים נחלקו האם פטור זה של 'מצטער' נאמר גם בנוגע למצוות האכילה בסוכה בלילה הראשון של החג, או רק בנוגע למצווה הכללית לשבת בסוכה בכל ימי החג.
לדעת הרשב"א, אין הבדל בין המצווה הכללית לשבת בסוכה בכל ימי החג למצווה המיוחדת לאכול בסוכה בליל החג, וכשם שמצטער פטור ממצוות ישיבה בסוכה בכל ימי החג, כך הוא גם פטור מהמצווה לאכול בסוכה בלילה הראשון של החג. לדבריו, אם יורד גשם בלילה הראשון של חג סוכות, אין צורך לאכול כזית פת בסוכה אלא יש לאכול את סעודת החג בבית, כבכל יום טוב; וכן פסק השלחן ערוך. יתר על כן, לדעת הרשב"א לא רק שכאשר יורד גשם פטורים מהמצווה לאכול בסוכה, אלא שגם אם אדם יאכל את כזית הפת בסוכה בזמן הגשם, הוא לא יצא ידי חובת המצווה, שכן האוכל בסוכה מתוך צער אינו מקיים את המצווה.

הרא"ש חולק על כך. לדבריו פטור 'מצטער' נאמר רק בנוגע למצווה הכללית לשבת בסוכה בכל ימי החג, אך הוא לא נאמר בנוגע למצווה לאכול בסוכה בלילה הראשון של סוכות. ולכן אם יורד גשם בלילה הראשון של סוכות, יש לאכול כזית פת בסוכה אף שאכילה זו כרוכה בצער. הטעם לכך הוא שכאמור לעיל, המקור למצוות אכילה בסוכה בלילה הראשון של סוכות היא מצוות אכילת מצה בליל הסדר, ובמצוות אכילת מצה בליל הסדר אין פטור של 'מצטער'. כדעה זו פסק הרמ"א.
יש לציין שלדעת הרא"ש, החובה לאכול בסוכה בלילה הראשון כאשר יורד גשם חלה רק על כזית הפת שבו מקיימים את המצווה המיוחדת לאכול בסוכה בליל יום טוב הראשון של החג. אך את שאר הסעודה אפשר לאכול בבית, כיוון שדין סעודה זו כשאר סעודות החג, שלגביהן נאמר הפטור של 'מצטער'.
למעשה, כאשר יורד גשם בליל יום טוב ראשון של סוכות, הטוב ביותר הוא להחמיר כשתי הדעות - לאכול כזית פת בסוכה על אף הגשם, כדעת הרא"ש, ואם הגשם פוסק בהמשך הלילה, לחזור ולאכול פת בסוכה, כדי לקיים את המצווה גם לדעת הרשב"א.

<h3>אכילה בערב סוכות ברבע האחרון של היום</h3>
בערב חג הסוכות אין לאכול לחם, עוגות ותבשילים מחמשת מיני דגן, מתחילת הרבע האחרון של היום, דהיינו מתחילת השעה הזמנית העשירית (סביב השעה שלוש וחצי אחר הצהריים לפי שעון קיץ), כדי שכזית הפת שעתידים לאכול בסוכה בלילה תיאכל לתיאבון. ויש המחמירים בדבר מחצות היום.
פירות, ירקות, בשר ודגים, מותר לאכול אף לאחר השעה הזמנית העשירית, אך רק בכמות מועטה, כדי שכזית הפת שעתידים לאכול בסוכה בלילה תיאכל לתיאבון.

<h2>פרק יד - פטוֹר מצטער וחולה מן הסוכה</h2>
<h3>דין "מצטער פטור מן הסוכה"</h3>
"מצטער פטור מן הסוכה", כלומר אדם שהישיבה בסוכה גורמת לו צער אינו צריך לשבת בה. לדוגמה: כאשר קר מאוד או חם מאוד והישיבה בסוכה כרוכה בצער, או כאשר יש בסוכה זבובים או יתושים המצערים את היושב בה, וכן כאשר יורד גשם - אין חיוב לשבת בסוכה ואפשר לאכול ולישון בבית.
היתר זה נלמד מהפסוק "בַּסֻּכֹּת תֵּשְׁבוּ שִׁבְעַת יָמִים". משמעותו של פסוק זה היא שבחג הסוכות יש לשבת בסוכה ולעשותה למקום המגורים של האדם, במקום בית הקבע שלו, ומכך למדו חז"ל שהישיבה בסוכה צריכה להיעשות כדרך שבה אדם דר בביתו ("תשבו כעין תדורו"). וכשם שבכל ימות השנה, אדם מוכן לצאת מביתו ולשהות בבית סמוך כדי למנוע מעצמו צער, כך גם בסוכות רשאי הוא לצאת מהסוכה ולשהות בביתו כדי למנוע מעצמו צער.
שיעור הצער שבקיומו מותר לאדם לצאת מהסוכה הוא צער כזה שאדם היה יוצא מביתו לבית אחר הסמוך לביתו, כדי להינצל ממנו.
אדם שמצטער לשבת בסוכה ואף על פי כן נשאר לשבת בה, אינו מקבל על כך שכר, ונקרא הדיוט. ובוודאי שאין לו לברך במצב זה "לישב בסוכה", כיוון שאדם אינו מצווה לשבת בסוכה כאשר הוא מצטער.

<h3>פטוֹר 'מצטער' כאשר אפשר להינצל מן הצער</h3>
פטוֹר 'מצטער' נאמר רק כאשר לא ניתן לשבת בסוכה ולהינצל מהצער, אך כאשר ניתן להינצל מהצער והדבר אינו כרוך בטרחה רבה, חובה לעשות כן ולשבת בסוכה. לדוגמה: כאשר קר בסוכה והשינה בה כרוכה בצער, אך ניתן להביא אליה שמיכה עבה שתגן מהקור - יש להביא לסוכה שמיכה עבה, ולישון בסוכה. כמו כן, כאשר חם בסוכה, וניתן להביא אליה מאוורר בלא טרחה רבה, יש להביאו ואין נפטרים מהשהות בה מדין 'מצטער'. כמו כן, כאשר כבה החשמל בסוכה בליל שבת או בליל יום טוב, וישנו צער לאכול בחושך, אין להמשיך את הסעודה בבית אלא יש לעבור לסוכה אחרת שיש בה אור. אך אם המעבר לסוכה אחרת כרוך בטרחה רבה, אין צורך לטרוח טרחה רבה לשם כך ואפשר להמשיך את הסעודה בבית.
הטעם לכך שאין פטור של 'מצטער' כאשר אפשר להינצל מן הצער הוא שכאמור לעיל, פטור זה מבוסס על דרשת חכמים "תשבו כעין תדורו", שממנה לומדים שעל האדם לשבת בסוכה כדרך שבה הוא דר בביתו; וכשם שבשבתו של אדם בביתו, הוא אינו יוצא לבית אחר אלא טורח להינצל מן הצער כאשר יש לו אפשרות לכך, כך גם בשבתו בסוכה, עליו לטרוח להינצל מן הצער אם יש באפשרותו, ואינו רשאי לצאת מהסוכה ולהיכנס לביתו.

<h3>בניית הסוכה במקום שאינו כרוך בצער</h3>
אף ש"מצטער פטור מן הסוכה", אין לעשות את הסוכה במקום שהאכילה או השינה בה תהיינה כרוכות בצער, ולהשתמט מאכילה או שינה בה בטענה של 'מצטער'. לדוגמה: אין לעשות את הסוכה ליד מנוע חיצוני של מזגן המפיץ חום ורעש, ולהשתמט מישיבה בסוכה בטענה שחם ורועש בה.

<h3>חזרה לסוכה כאשר הצער פוסק באמצע סעודה או שינה</h3>
כאמור לעיל, אדם שאכל בסוכה ותוך כדי הסעודה התחיל לרדת גשם, רשאי להיכנס לביתו ולהמשיך את הסעודה בבית. ואם הגשם פסק לאחר שהוא התיישב לאכול בבית, יכול הוא לסיים את הסעודה בבית, ואינו צריך לחזור לסוכה ולסיים בה את הסעודה.
גם דין זה מבוסס על דרשת חכמים "תשבו כעין תדורו", שלפיה הישיבה בסוכה צריכה להיעשות כדרך שאדם דר בביתו. כשם שאדם שיצא מביתו והלך לאכול בבית סמוך כדי להינצל מצער, אינו מפסיק את אכילתו באמצע כדי לחזור לביתו, גם אם סיבת הצער חלפה - כך גם אדם שנאלץ לצאת מהסוכה כדי להינצל מצער, יכול לסיים את סעודתו בבית ואינו צריך לחזור ולסיים את סעודתו בסוכה, גם אם סיבת הצער חלפה.
כיוצא בזה, אדם שהלך לישון בסוכה ובאמצע הלילה התחיל לרדת גשם, רשאי לצאת מהסוכה ולישון בבית. ואם הגשם פסק לאחר שנכנס לביתו ושכב במיטתו, אין הוא צריך לחזור לסוכה אלא יכול להמשיך לישון בביתו, עד שיתעורר משנתו ותגיע השעה שהוא רגיל לקום בה בבוקר.

<h3>גשם בסוכות ויציאה מהסוכה מחמתו</h3>
גשם היורד בסוכות ואינו מאפשר לקיים את מצוות סוכה אינו סימן טוב, כיוון שהוא מורה שה' אינו חפץ במצוותינו. לכן היוצא מהסוכה מחמת גשם, יצא בהכנעה וירגיש כעבד שמזג כוס לרבו, ורבו שפך אותה בפניו להראות לו שאינו חפץ בשירותו. אך יש להקפיד שתחושת ההכנעה לא תבטל את שמחת החג, כיוון שמצווה לשמוח בחג.

<h3>פטוֹר חולה מן הסוכה</h3>
חולה שהישיבה בסוכה אינה נוחה לו, פטור מהסוכה. כשם שבכל ימות השנה חולה היה מוכן לעזוב את ביתו וללכת למקום שנוח לו בו יותר, כך גם מותר לו לצאת מהסוכה וללכת למקום שנוח לו בו יותר.

<h3>פטוֹר משמשי החולה מן הסוכה</h3>
משמשי החולה פטורים גם הם מהסוכה בשעה שהחולה צריך להם, כיוון שהם עוסקים במצווה, וכלל בידינו: 'העוסק במצווה פטור מן המצווה'.
לא רק אדם שאינו מרגיש טוב נחשב חולה, אלא גם ילד קטן המתעורר בלילה בבכי וזקוק להוריו. לכן אדם שבנו הקטן מתעורר בלילה בבכי בדרך כלל, ואשתו חלושה ואינה יכולה לקום אליו להרגיעו, ואין שומעים את בכי הילד בסוכה - רשאי לישון בבית כדי לטפל בבנו כאשר יתעורר.

<h2>פרק טו - פטוֹר הולכי דרכים ועוסקים במצווה מסוכה</h2>
<h3>פטוֹר הולכי דרכים מסוכה</h3>
הולכי דרכים פטורים מהסוכה בשעת הליכתם, כלומר אדם ההולך או נוסע מעיר לעיר, פטור ממצוות סוכה בשעת הליכתו, ורשאי לאכול ולישון מחוץ לסוכה. גם היתר זה נלמד מהפסוק "בַּסֻּכֹּת תֵּשְׁבוּ שִׁבְעַת יָמִים", שמשמעותו היא שבחג הסוכות יש לשבת בסוכה ולעשותה למקום המגורים של האדם, במקום בית הקבע שלו; ומכך למדו חז"ל שהישיבה בסוכה צריכה להיעשות כדרך שבה אדם דר בביתו ("תשבו כעין תדורו"). וכשם שאדם עוזב את ביתו לצורך עסקיו ואוכל וישן מחוץ לביתו, כך גם אדם רשאי לעזוב את סוכתו לצורך עסקיו, לאכול ולישון מחוץ לסוכתו. לדוגמה: אדם הנוסע באוטובוס מעיר לעיר והוא רעב או עייף, רשאי לאכול ולנמנם באוטובוס.

הולכי דרכים שיש באפשרותם לאכול או לישון בסוכה והדבר אינו כרוך בטורח, אינם רשאים לאכול או לישון מחוץ לסוכה. לכן אדם הנוסע ברכב, ובתחנת דלק סמוכה ישנה סוכה, אינו רשאי לאכול במכוניתו ועליו לאכול בסוכה.
אדם שהולך בדרך ביום, ובלילה עוצר לישון במקום יישוב, צריך לחפש במקום סוכה שיוכל לישון בה בלילה, כיוון שבלילה הוא אינו הולך בדרך. ואם לא מצא סוכה, רשאי הוא לישון מחוץ לסוכה, כגון בחדר במלון, ואין הוא חייב לטרוח ולבנות סוכה בעצמו. זאת כיוון שאין דרכו של אדם ההולך בדרך לבנות לעצמו בית, ולכן גם אין עליו חובה לבנות לעצמו סוכה.

<h3>מצוות סוכה ליוצאים לטייל</h3>
אנשים ההולכים לטייל בחול המועד, יש סוברים שהם רשאים לאכול ולישון מחוץ לסוכה, כדין הולכי דרכים. ויש חולקים וסוברים שהולכי דרכים הפטורים מהסוכה הם אלו ההולכים בדרך לצורך פרנסתם או לצורך חשוב אחר, אך ההולכים בדרך לשם הנאה חייבים במצוות סוכה ככל אדם. למעשה, ראוי להימנע מיציאה לטיול במקום שאין בו סוכה. אך יש ללמד זכות על המטיילים בסוכות ונאלצים לאכול מחוץ לסוכה, כיוון שלמשפחות רבות אין הרבה הזדמנויות לטייל בארץ, ויש בטיול בארץ ישראל צד מצווה, שהוא גורם לחבב את הארץ.

<h3>אכילה בסוכה לאדם הנמצא במקום עבודתו</h3>
אדם הנמצא במקום עבודתו אינו רשאי לאכול אכילת קבע מחוץ לסוכה. ואף אם דרכו לאכול כל השנה במקום העבודה, בסוכות עליו לאכול בסוכה. ואם הוא רעב, רשאי הוא לאכול מאכלים שאינם עשויים מחמשת מיני דגן, כגון אורז, קטניות וכדומה.

<h3>פטוֹר עוסק במצווה מן הסוכה</h3>
"העוסק במצווה פטוּר מן המצווה", לכן אדם שהולך להקביל את פני רבו או ללמוד תורה רשאי לאכול ולישון מחוץ לסוכה. אמנם אם יש לו אפשרות לאכול ולישון בסוכה ללא כל טורח, עליו לאכול ולישון בסוכה, ועל זה נאמר: "מהיות טוב אל תִקָרֵא רע" (-אם יכול אדם להיות נקרא "טוב", אל לו להיקרא "רע"), כלומר אין לאדם להימנע ממעשה טוב המזדמן לו והוא יכול לעשותו בנקל.
חיילים ואנשי משטרה העוסקים בשמירה ובפעילות ביטחון פטורים מהסוכה, כיוון שהם עוסקים במצווה, והעוסק במצווה פטור מן המצווה. ואם הם יכולים לאכול בסוכה בלי טורח, והדבר לא יפגע במילוי משימתם, עליהם לאכול בסוכה.

<h2>דיני ארבעת המינים</h2>
<h2>פרק טז - מצוות נטילת ארבעת המינים</h2>
<h3>המצווה מן התורה</h3>
מצווה מהתורה ביום ראשון של חג הסוכות ליטול (לאחוז בידיים) לולב, שלושה הדסים, שתי ערבות ואתרוג; שנאמר: "וּלְקַחְתֶּם לָכֶם בַּיּוֹם הָרִאשׁוֹן פְּרִי עֵץ הָדָר (אתרוג), כַּפֹּת תְּמָרִים (לולב), וַעֲנַף עֵץ עָבֹת (הדס), וְעַרְבֵי נָחַל".

<h3>טעמי המצווה</h3>
טעמים שונים נאמרו למצוות נטילת ארבעת המינים. הרמב"ם מבאר כי בנטילת ארבעת המינים מבטאים ישראל את שמחתם על יציאתם מן המדבר - שהוא מקום שממה חסר מים שאין עצים וצמחים גדלים בו, ועל כניסתם לארץ - שהיא מקום עצי פרי ונהרות. לזיכרון חסד אלוקי זה אנו לוקחים את הנאה שבפירות (אתרוג), את בעל הריח הטוב (הדס) ובעל העלים הנאים (לולב), ואת הנאה שבעשבי השדה (ערבה) - ושמחים איתם לפני ה'. דווקא ארבעה מינים אלו נבחרו, כיוון שהם מורים בתכונותיהם על השפע והטוב שזכינו להם בארץ ישראל: ראשית, אלו הם מינים שמצויים הרבה בעונת האסיף ולא קשה להשיגם, ושנית, חלקם נאים במראם ובחזותם, וכן חלקם בעלי ריח טוב.
טעם נוסף למצווה קשור בהיות חג הסוכות גם חג האסיף. זמן אסיף התבואה ופירות האילן הוא זמן של שמחה לאדם בעמלו. כדי ששמחתם של ישראל בעמלם תהיה לשם ה' ולכבודו, ציווה אותם ה' לחגוג את חג הסוכות דווקא בזמן זה. וכדי שהשפע החומרי שזכו לו לא יגרום שיימשכו אחר החומר, יזנחו את יראת השמים וישכחו כי שמחתם צריכה להיות לשם שמים - צוו ישראל ליטול את ארבעת המינים, שהם משמחי לב רואיהם, ולשמוח איתם לפני ה'. בכך יזכרו כי כל שמחתם בפירות עמלם וכל השפע שזכו לו צריכים להיות לשם ה' ולכבודו.
ארבעת המינים גם מבטאים את האברים השונים באדם, ואת שלמות עבודת ה' הנדרשת ממנו, בייחוד בשעה שהוא שמח בפירות עמלו. האתרוג דומה ללב, שהוא משכן השכל, לרמוז שעל האדם לעבוד את בוראו בשכלו. הלולב דומה לעמוד השדרה, והוא מרמז לכך שעל האדם לעבוד את בוראו בכל גופו וכוחותיו. ההדס דומה לעיניים, ומרמז על האיסור לתור אחר מראה העיניים החיצוני בזמן שמחתו של האדם בשפע שזכה לו. והערבה דומה לשפתיים, לרמז שעל האדם לשים מחסום לפיו, להיזהר בדיבורו, לכוון דבריו ולירא מה' אף בעת שמחתו.
נטילת הלולב וכל מיניו גם באה להעיד על ניצחונם של ישראל בדין ביום הכיפורים. במדרש תנחומא נאמר כי ביום הכיפורים דן הקב"ה את ישראל ואת אומות העולם: "אלו ואלו נכנסין לפני המלך לדין ואין אנו יודעין מי היה מנצח", ועל ידי הציווי על נטילת הלולב, מכריז הקב"ה שישראל הם המנצחים: "משל למה הדבר דומה? לשני בני אדם שנכנסו לדין לפני המלך, ולא היה יודע אדם מה ביניהם אלא המלך בלבד, דן המלך אותם ולא היו יודעים הבריות מי נוצח לחברו. אמר המלך כל מי שהוא יוצא ובידו אגין (- כידון) הוו יודעים שהוא נִצח. כך ישראל והגויים נכנסים לדין ביום הכפורים ואין הבריות יודעים מי נִצח, אמר הקדוש ברוך הוא: טלו לולביכם בידכם שידעו הכל שאתם זכיתם בדין".
עוד מבטאים ארבעת המינים את כל חלקי עם ישראל השונים, ונטילתם יחד מבטאת את אחדותם. לאתרוג יש גם טעם וגם ריח, והוא מרמז על האנשים שיש בהם גם תורה וגם מעשים טובים. הלולב הוא מעץ התמר, שיש בו טעם אך אין בו ריח, והוא מרמז על אלו שיש בהם תורה אך אין בהם מעשים טובים. להדס יש ריח טוב אך אין בו טעם, והוא מרמז לאנשים שיש בהם מעשים טובים אך אין בהם תורה; ולבסוף הערבה, שאין בה טעם ואין בה ריח, מרמזת על האנשים בעם ישראל הריקים הן מתורה והן ממעשים טובים. כאשר כל חלק מחלקי עם ישראל הוא בפני עצמו, יש בו חיסרון ואין הוא שלם, ועל כן "אמר הקדוש ברוך הוא, יוקשרו כולם אגודה אחת והן מכפרין אלו על אלו, ואם עשיתם כך, אותה שעה אני מתעלה". שם ה' מתעלה דווקא בשעה שעם ישראל נעשה לאגודה אחת, ולכך מרמזת נטילת ארבעת המינים יחדיו.

<h3>זמן קיום המצווה</h3>
מיוחדת היא מצוות נטילת לולב שישנם שני זמנים לקיומה, והדבר תלוי במקום שהאדם נמצא בו. הנמצא מחוץ לבית המקדש מצוּוה ליטול לולב רק ביום הראשון של חג סוכות, כמו שנאמר: "וּלְקַחְתֶּם לָכֶם בַּיּוֹם הָרִאשׁוֹן פְּרִי עֵץ הָדָר וכו'", אך הנמצא בבית המקדש מצוּוה ליטול לולב בכל יום משבעת ימי החג, כמו שנאמר: "ּוּלְקַחְתֶּם לָכֶם וכו' וּשְׂמַחְתֶּם לִפְנֵי ה' אֱלֹקֵיכֶם שִׁבְעַת יָמִים". משחרב בית המקדש, תיקן רבן יוחנן בן זכאי ליטול לולב בכל שבעת ימי החג בכל מקום, זכר למקדש. לכן בזמן הזה, נוטלים לולב בכל שבעת ימי החג.
זמן מצוות נטילת לולב הוא ביום ולא בלילה, שנאמר: "וּלְקַחְתֶּם לָכֶם בַּיּוֹם הָרִאשׁוֹן", וכל היום כשר לנטילת לולב.

<h3>איסור נטילת לולב בשבת</h3>
כאשר אחד מימי סוכות חל בשבת, תיקנו חכמים שלא ליטול לולב באותו יום, מחשש שקיום המצווה יגרום חלילה לחילול שבת, בכך שאדם שאינו יודע לנענע את הלולב כראוי ילך עימו לאדם אחר שילמדנו, ויעבור על איסור הוצאה מרשות היחיד לרשות הרבים. כיוון שאין נוטלים לולב בשבת, הלולב נחשב מוקצה ואסור לטלטל אותו בשבת.

<h3>נוי המצווה</h3>
מיוחדת היא מצוות ארבעת המינים בכך שעל המינים להיות נאים והדורים, שנאמר "וּלְקַחְתֶּם לָכֶם בַּיּוֹם הָרִאשׁוֹן פְּרִי עֵץ הָדָר, כַּפֹּת תְּמָרִים וַעֲנַף עֵץ עָבֹת וְעַרְבֵי נָחַל". סמיכות הציווי ליטול אתרוג לציווי ליטול לולב, הדסים וערבות מלמדת שיש להשוות את דיניהם, וכשם שהאתרוג צריך להיות נאה והדור, כך גם הלולב, ההדס והערבה צריכים להיות נאים והדורים. ואמנם יש לעשות בהידור ובנוי את כל המצוות, כמו שנאמר: "זֶה אֵ-לִי וְאַנְוֵהוּ (-לשון נוי)" ודרשו חכמים: "התנאה לפניו במצות, עשה לפניו סוכה נאה ולולב נאה, שופר נאה וציצית נאה". אך בכל המצוות, חובת ההידור אינה מעכבת את המצווה, ואילו בארבעת המינים חובת ההידור מעכבת את המצווה, והנוטל מין שיש דבר הפוגם את נויו - לפי ההגדרות שקבעו חז"ל לכך - אינו יוצא ידי חובה.

<h3>דין 'לכם'</h3>
כדי לקיים את מצוות ארבעת מינים לא די ליטול ארבעה מינים כשרים, אלא גם יש צורך שארבעת המינים יהיו שייכים לנוטל. דבר זה נלמד מהפסוק: "וּלְקַחְתֶּם לָכֶם בַּיּוֹם הָרִאשׁוֹן פְּרִי עֵץ הָדָר כַּפֹּת תְּמָרִים וַעֲנַף עֵץ עָבֹת וְעַרְבֵי נָחַל", ודרשו חכמים: "לכם - משלכם". לכן אדם שנטל ארבעה מינים של חברו, לא יצא ידי חובה, כיוון שארבעת המינים לא היו שייכים לו. ואף אם הוא ביקש מחברו ליטול את ארבעת המינים שלו, וחברו השאיל לו את ארבעת מיניו, לא יצא ידי חובה. כדי שאדם יקיים את המצווה בארבעת המינים של חברו, על חברו לתת לו אותם במתנה, וכך ארבעת המינים יהיו שייכים לו והוא יוכל לקיים בהם את המצווה. כדי שהנוטל לא ישאיר אצלו את ארבעת המינים, נוהגים לתת את ארבעת המינים 'במתנה על מנת להחזיר', וכך לאחר שהמקבל נטל את ארבעת המינים וקיים את המצווה, הוא חייב להחזירם לנותן.
הדין שאדם יוצא ידי חובה רק בארבעה מינים השייכים לו, נאמר רק לגבי היום הראשון של סוכות, אך בשאר ימי חג הסוכות אדם יוצא ידי חובה בארבעה מינים שהושאלו לו. הטעם להבדל בין היום הראשון לשאר הימים הוא שנטילת ארבעה מינים ביום הראשון היא מצווה מהתורה, אך בשאר הימים המצווה היא מדרבנן, וחכמים הקלו בה.

<h3>מצוות נטילת לולב לנשים</h3>
נשים פטורות ממצוות ארבעת המינים, כיוון שזו מצווה התלויה בזמן. אף על פי כן טוב שגם נשים תקיימנה את מצוות ארבעת המינים, כיוון שאישה המקיימת מצווה התלויה בזמן, קיומה נחשב לה למצווה והיא מקבלת שכר עליה.
לדעת הרמב"ם, אישה המקיימת מצוות עשה התלויה בזמן אינה רשאית לברך לפני קיום המצווה, כיוון שנוסח הברכה הוא: "אשר קידשנו במצוותיו וציוונו", והיא אינה מצוּוה. כדעה זו פסק מרן השלחן ערוך, וכן נוהגות חלק מיוצאות ספרד. לעומת זאת לדעת רבנו תם ועוד ראשונים, אישה המקיימת מצוות עשה התלויה בזמן צריכה לברך לפני קיום המצווה, והיא יכולה לומר "אשר קדשנו במצוותיו וציוונו", כיוון שעם ישראל הצטווה בכך, ונשים הן חלק מעם ישראל. כדעה זו פסק הרמ"א, וכן נוהגות יוצאות אשכנז וחלק מיוצאות ספרד.

<h3>נטילת לולב לקטן</h3>
קטן היודע ליטול לולב ולנענע אותו כהלכה (גיל שש בערך), חייב במצוות ארבעת המינים מדין חינוך. הטוב ביותר הוא לקנות לקטן ארבעה מינים מיוחדים לו, וכך הוא יוכל לקיים את המצווה בהידור, ולנענע את ארבעת המינים בזמן אמירת ההלל עם הציבור. כאשר קונים ארבעה מינים לקטן, אין צורך לקנות לו ארבעה מינים מהודרים אלא די לקנות לו ארבעה מינים כשרים.

<h3>הקניית המינים לקטן לשם קיום המצווה</h3>
אדם שלא קנה ארבעה מינים לבנו, נחלקו הפוסקים כיצד ינהג ביום טוב הראשון. יש סוברים שלאחר שהאב קיים את המצווה, יָקנה לבנו את ארבעת המינים, כדי שהבן יקיים את המצווה בארבעה מינים השייכים לו. הטעם לכך שיש להקנות את ארבעת המינים רק לאחר שהאב קיים את המצווה הוא שקטן יכול לקנות ממון, אך אינו יכול להקנות את ממונו לאחרים. לכן אם האב יָקנה את ארבעת המינים לבנו הקטן לפני שהוא קיים את המצווה, הבן לא יוכל להקנות לו אותם חזרה, והאב לא יוכל לקיים בהם את המצווה. ויש חולקים וסוברים שהאב אינו צריך להקנות את ארבעת המינים לבנו, ודי בכך שישאיל לו אותם. ואף שגדול אינו יוצא ידי חובה בארבעה מינים שאולים, קטן יוצא ידי חובה בארבעה מינים שאולים, כיוון שהוא חייב במצווה רק מדין חינוך. ולכתחילה ראוי לנהוג כדעה הראשונה.

<h3>נטילת לולב בסוכה</h3>
לדעת האר"י הקדוש, נכון ליטול את ארבעת המינים בסוכה. לכן במקומות שיש בהם סוכה סמוך לבית הכנסת, הנוהגים כדעת האר"י נוטלים את הלולב בסוכה הסמוכה לבית הכנסת לפני אמירת ההלל; ובמקומות שאין בהם סוכה סמוך לבית הכנסת, הנוהגים כאר"י נוטלים את הלולב בסוכת ביתם לפני יציאתם לבית הכנסת.

<h3>איסור אכילה לפני קיום המצווה</h3>
אסור לאכול לפני קיום מצוות נטילת לולב, שמא אדם יימשך בסעודתו וישכח לקיים את המצווה.

<h2>פרק יז - דיני לולב</h2>
<h3>לולב - "כפת תמרים"</h3>
נאמר בתורה: "וּלְקַחְתֶּם לָכֶם בַּיּוֹם הָרִאשׁוֹן פְּרִי עֵץ הָדָר, כַּפֹּת תְּמָרִים וַעֲנַף עֵץ עָבֹת וְעַרְבֵי נָחַל". "כַּפֹּת תְּמָרִים" הם ענפי הדקל הפנימיים שבלב הדקל, הנקראים בלשון חז"ל ובשפתנו - לולבים, והם מכונים "כַּפֹּת תְּמָרִים" כיוון שעליהם דבוקים זה בזה, כאילו הם כפותים (קשורים). מכך שהמילה "כַּפֹּת" כתובה בתורה בכתיב חסר (ללא האות וי"ו) למדו חז"ל שצריך ליטול לולב אחד בלבד.

<h3>אורך שדרת הלולב</h3>
אורך שדרת הלולב צריך להיות ארבעה טפחים (32 ס"מ, ויש מחמירים: 40 ס"מ). הטעם לשיעור זה הוא שהלולב ניטל מעץ דקל, שהוא גבוה יותר משאר המינים, ולכן כאשר אוגדים את ארבעת המינים, שדרת הלולב צריכה לבלוט לפחות טפח מעל ההדסים והערבות; וכיוון שאורכם של ההדסים והערבות הוא שלושה טפחים, אורך שדרת הלולב צריך להיות ארבעה טפחים.

<h3>לולב עקום</h3>
לולב עקום מעט הוא לולב כשר, אך מצווה מן המובחר שהלולב יהיה ישר לגמרי, כיוון שלולב ישר נאה יותר.

<h3>לולב שנחלקה בו התיומת</h3>
לולב שנחלקה התיומת שלו - פסול, ונחלקו השלחן ערוך והרמ"א מהי תיומת. לדעת השלחן ערוך, כל עלה בלולב מורכב משני עלים המחוברים בגבם זה לזה, ונקודת החיבור ביניהם נקראת תיומת, כיוון שהיא משלימה את שני חלקי העלה להיותם אחד (תם=שלם). לולב שנחלקה התיומת שלו ברוב עלי הלולב, דהיינו ששני חלקי העלה ברוב עלי הלולב נחלקו ונפרדו זה מזה - הלולב פסול. הטעם לכך הוא שחיבור שני חלקי העלה זה לזה הוא אחד המאפיינים הייחודיים של ענפי הדקל, וחסרונו הוא חיסרון משמעותי בשלמות הלולב. לעומת זאת, לדעת הרמ"א התיומת היא העלה האמצעי של הלולב, ואם שני חלקי העלה האמצעי נפרדו זה מזה - הלולב פסול, אף אם בכל עלי הלולב הנותרים חלקי העלה מחוברים זה לזה. לשיטתו העלה האמצעי נקרא תיומת, כיוון שהוא מתאם ומחבר בין העלים שמימין לשדרה ובין העלים שמשמאל לה. והטעם לכך שדינו של עלה זה חמור יותר משאר העלים בלולב הוא שעלה זה בולט וניכר יותר משאר עלי הלולב, וכאשר אדם מסתכל על לולב הוא ממקד בו את מבטו, ולכן חיסרון בו בולט יותר מחיסרון בשאר עלי הלולב.
לדעת השלחן ערוך, לולב שהעלה האמצעי שלו נחלק הוא לולב כשר, כיוון שרוב עלי הלולב לא נחלקו. אף שיוצאי ספרד נוהגים בדרך כלל כדעת השלחן ערוך, בעניין זה הם מחמירים לכתחילה כדעת הרמ"א ונמנעים מליטול לולב שהעלה האמצעי שלו נחלק. זאת כיוון שמצוות ארבעת המינים היא מצווה חשובה שראוי להחמיר בה כאשר אפשר לעשות זאת בקלות. וכיוון שלולבים שהעלה האמצעי שלהם לא נחלק מצויים לרוב, ראוי להחמיר בכך ולקיים את המצווה לפי כל הדעות.
לולב שהעלה האמצעי שלו נחלק הוא פסול רק אם רוב העלה נחלק, אך אם מיעוט העלה נחלק, הלולב כשר. אך מצווה מן המובחר לקחת לולב שהעלה האמצעי שלו לא נחלק כלל, משום שכאשר העלה נחלק אפילו במעט, נענועי הלולב עלולים להרחיב את הסדק שבין העלים ולגרום לשני חלקי העלה להיפרד זה מזה לרוב אורך העלה.
אדם הבוחר לולב ובודק אם נחלקה התיומת שלו, ייזהר מאוד שלא לגרום לפתיחת התיומת, ואם הוא גרם לפתיחת התיומת, עליו לשלם למוכר על הנזק שגרם לו. ויש לזכור שנטילת לולב שתיומתו סגורה לגמרי היא מידת חסידות, וגזל הוא איסור דאורייתא.

<h3>לולב שנקטם ראשו</h3>
הלולב צריך להיות נאה והדור. זאת למדים מכך שהציווי ליטול לולב כתוב יחד עם הציווי ליטול אתרוג. סמיכות הציוויים זה לזה מלמדת שיש להשוות את דיניהם, וכשם שהאתרוג צריך להיות נאה והדור, כיוון שהוא נקרא "פרי עץ הדר", כך גם הלולב צריך להיות נאה והדור. לכן לולב שהעלה האמצעי שלו נחתך או נשבר ('נקטם ראשו') - פסול, כיוון שהדבר פוגע בנויו ובהדרו.

<h3>לולב סדוק ('הימנק')</h3>
לולב שהעלה האמצעי שלו נחלק כ'הימנק', כלומר כמזלג בעל שתי שיניים , ושני חלקי העלה פונים כל אחד לכיוון אחר עד שהם נראים כשני עלים - הוא לולב פסול. הטעם לפסול זה הוא שחכמים דרשו מהפסוק "וּלְקַחְתֶּם לָכֶם" שהלולב צריך להיות תם (וּלְקַח - תָם), כלומר שלם כפי שלמות תבניתו וצורתו; וכיוון שהמבנה האופייני של לולב הוא ששני חלקי העלה האמצעי שלו צמודים זה לזה ומקבילים זה לזה - כאשר הם נוטים לצדדים שונים, הם פוגמים את שלמות צורת הלולב.

<h3>לולב המכוסה ב'קורֵה'</h3>
כאשר הלולב גדל על העץ, ישנה קליפה חומה דקה המכסה אותו, ונקראת 'קורֵה'. קליפה זו נושרת בתהליך גידול הלולב, אך ישנם לולבים שנקטפים מהעץ לפני שהקורֵה נושרת, והם מגיעים לשוק כאשר הם עטופים בקליפה זו. לולב המכוסה בקורֵה - כשר, ואין צורך להסיר את הקורֵה כדי לבדוק אם תיומתו נחלקה או נסדקה כהימנק, כיוון שפסולים אלו אינם מצויים. ועוד שלדעת פוסקים רבים, גם אם העלים שתחת הקורֵה נחלקו או נסדקו, הלולב כשר, כיוון שהקורֵה נחשבת חלק מהלולב והיא מחברת אותם.
למנהג יוצאי ספרד, לולב עם קורֵה הוא לולב מהודר יותר, כיוון שהקורֵה שומרת על התיומת שלא תיפתח. אך רבים מיוצאי אשכנז מעדיפים לולב ללא קורֵה, כיוון שלמנהגם, בזמן שמנענעים את הלולב יש להרעיד את העלים שיתרחקו זה מזה וישמיעו קול, ובלולב עם קורֵה לא ניתן להרעיד את העלים. לפי מנהג יוצאי ספרד אין חיסרון בכך שלא ניתן להרעיד את עלי הלולב בזמן הנענועים, כיוון שלמנהגם אין מרעידים את הלולב בזמן הנענועים.
אדם הקונה לולב ורוצה להסיר את הקורֵה כדי להתבונן בראש הלולב אינו רשאי לעשות כן מבלי לקבל את הסכמת המוכר, כיוון שיש קונים החפצים בלולב סגור על ידי קורֵה, ובהסרת הקורֵה ערך הלולב יורד ויש בכך נזק למוכר.

<h3>לולב שעליו עקומים כזיגזג</h3>
לולב שעליו העליונים עקומים מעט כמין זיגזג הוא לולב כשר.

<h3>לולב שעליו העליונים כפופים</h3>
לולב שעליו העליונים כפופים הוא לולב כשר, כיוון שדרכם של לולבים רבים לגדול כך ואין בכך מום. יש סוברים שלולב זה עדיף על לולב שעליו העליונים אינם כפופים, וכך כותב הרא"ש: "ואני אוהב אותו יותר לצאת בו, לפי שאין עליו נחלקים ותיומתו קיימת". ויש מחמירים שלא ליטול לולב שעליו העליונים כפופים, כיוון שיש סוברים שהוא פסול, שכן אינו הדור.

<h3>לולב שעליו נפרדו</h3>
לולב שעליו נפרדו מעט מהשדרה והם נוטים מעט לצדדים אך אפשר לאוגדם יחד - הוא לולב כשר, אך מצווה מן המובחר שעלי הלולב יהיו צמודים לשדרה כאילו הם קשורים לה, שנאמר "כָּפֹּת תמרים" ודרשו חכמים את המילה "כָּפֹּת" מלשון 'כָּפוּת' (קשור).

<h3>לולב יבש</h3>
לולב שהתייבש במידה כזו שאיבד את מראהו הירוק הוא לולב פסול, כיוון שאינו נאה. ועוד שבנענוע הלולב אנו מודים ומהללים את ה', ונאמר: "לֹא הַמֵּתִים יְהַלְלוּ יָ-הּ" ולולב יבש הוא כמת. לא רק אם רוב עלי הלולב התייבשו הוא פסול, אלא גם אם העלה האמצעי של הלולב (התיומת) התייבש - הלולב פסול.

<h3>לולב מדקל קנרי</h3>
לפני למעלה ממאה שנה הובא לארץ ישראל מהאיים הקנריים הסמוכים למרוקו זן מיוחד של עץ דקל, המכונה דקל קנרי. דקל זה שונה במעט מהדקל הרגיל: גזעו עבה, ענפיו רכים ומתעגלים וטעם פירותיו טפל וגרוע. בעקבות זאת התעוררה שאלה אם לולביו כשרים לקיום מצוות נטילת לולב, ונחלקו בכך הפוסקים. יש סוברים שלולב מדקל קנרי כשר למצוות נטילת לולב, כיוון שהדמיון בין הדקל הקנרי לדקל הרגיל הוא גדול. ויש חולקים וסוברים שלולב מדקל קנרי פסול למצוות נטילת לולב, כיוון שהמדד העיקרי להכרעה בשאלה אם שני עצים שייכים לאותו מין הוא הדמיון בפירותיהם, וכיוון שפירות הדקל הקנרי שונים באופן ניכר מפירות הדקל, אין הם נחשבים אותו מין. ועוד שלולב מכונה בתורה בשם "כַּפֹּת תְּמָרִים", ומכך יש ללמוד שמין דקל שאינו מוציא תמרים, אינו כלול בסוגי הדקלים שלולביהם כשרים למצוות נטילת לולב.
הלולבים המצויים בשוק אינם מדקלים קנריים, אך אדם הקוטף לולב בעצמו צריך לוודא שעץ הדקל שקטף ממנו את לולבו אינו דקל קנרי.

<h3>בדיקת הלולב בעת קנייתו</h3>
לסיכום, אדם הקונה לולב צריך לשים לב שאורך שדרת הלולב הוא לפחות ארבעה טפחים, שהלולב ישר, ושעלהו האמצעי סגור והוא אינו קטום או יבש.

<h2>פרק יח - דיני הדס</h2>
<h3>הדס - "ענף עץ עבֹת"</h3>
נאמר בתורה: "וּלְקַחְתֶּם לָכֶם בַּיּוֹם הָרִאשׁוֹן פְּרִי עֵץ הָדָר, כַּפֹּת תְּמָרִים וַעֲנַף עֵץ עָבֹת וְעַרְבֵי נָחַל". חז"ל קיבלו במסורת ש"עֲנַף עֵץ עָבֹת" הוא הדס, והוא מכונה כך כיוון ש"ענפיו (עליו) חופין (מקיפים) את עצו". כלומר לפי דרשת חז"ל, "ענף" המוזכר בפסוק זה אינו כהוראתו הרגילה - חלק העץ שממנו צומחים העלים, אלא ה"ענף" הוא העלים עצמם, והם צריכים להקיף את ה"עץ" - את הענף שעליו הם גדלים, כ"עבות" - כחבל העשוי משלושה גדילים. כוונת הכתוב היא אפוא שיש לקחת ענף המכוסה בעלים המסודרים בשורות ישרות סביב הענף לרוחבו, ובכל שורה שלושה עלים. תכונה זו מצויה בהדס, ולכן הוא קרוי "עֲנַף עֵץ עָבֹת".

<h3>הדס משולש</h3>
הדס שעליו מסודרים כ"עָבֹת" הוא הדס שבכל שורת עלים שבו ישנם שלושה עלים, והם יוצאים מסביב לענף בקו שווה. לכן הדס כשר נקרא 'הדס משולש', והדס פסול, שעליו אינם מסודרים בסדר זה - נקרא 'הדס שוטה', כיוון שעליו אינם מסודרים כראוי אלא משובשים, כשוטה.
כדי לקבוע שהעלים יוצאים מסביב לענף בקו שווה אין צורך בבדיקות מדויקות, אלא די בכך שההדס נראה משולש למראית עין. ויש סוברים שיש לדקדק ולוודא שנקודת החיבור של כל אחד מהעלים לענף חופפת בנקודה כלשהי לנקודת החיבור של שני העלים האחרים לענף.

<h3>הדס שרובו משולש</h3>
הדס שרובו משולש הוא הדס כשר לברכה לכתחילה, כיוון שרובו ככולו, אך מצווה שכל שלושת הטפחים של ההדס יהיו משולשים, כיוון שהדס שכולו משולש הוא נאה ומהודר יותר.
הדס משולש שנשרו ממנו עלים, אם רובו נשאר משולש הוא כשר לברכה לכתחילה.

<h3>מספר ההדסים וגודלם</h3>
יש ליטול שלושה הדסים שאורך כל אחד מהם הוא שלושה טפחים (24 ס"מ, ויש מחמירים: 30 ס"מ).

<h3>הדס שעליו התייבשו</h3>
ההדס צריך להיות נאה והדור. זאת למדים מכך שהציווי ליטול הדס כתוב יחד עם הציווי ליטול אתרוג. סמיכות הציוויים זה לזה מלמדת שיש להשוות את דיניהם, וכשם שהאתרוג צריך להיות נאה והדור, כיוון שהוא נקרא "פרי עץ הדר", כך גם ההדס צריך להיות נאה והדור. לכן הדס שעליו התייבשו עד כדי כך שצבעו הירוק חלף הוא הדס פסול, אך אין זה מצוי שהדס שנקטף לקראת סוכות יהיה יבש במידה כזו.

<h3>הדס קטום</h3>
הדס שהחלק העליון של הענף שלו נחתך ('נקטם ראשו'), הוא הדס כשר, כיוון שעליו מסתירים את ראשו החתוך, וקטימתו אינה ניכרת. ואם אחד מעלי ההדס נקטם ביחד עם ראשו, ההדס פסול כיוון שקטימתו ניכרת, אך אפשר להכשירו על ידי חיתוך ראשו סמוך לשורת העלים הבאה, כך ששלושת העלים באותה שורה יסתירו את ראשו הקטום.
אף שהדס שראשו קטום וקטימתו אינה ניכרת הוא הדס כשר, אם אפשר להשיג הדס אחר שראשו אינו קטום, טוב לעשות כן, כיוון שיש פוסקים הסוברים שהדס שראשו קטום הוא הדס פסול.
הדס שהעלים העליונים שלו קטומים הוא הדס כשר, כיוון שהחלק העיקרי בהדס הוא הענף.

<h3>בדיקת ההדס בעת קנייתו</h3>
לסיכום, אדם הקונה הדסים צריך לשים לב שאורך כל הדס הוא לפחות שלושה טפחים, שלפחות רוב ההדס משולש, ושראש ההדס אינו קטום.

<h3>הרחת ההדס</h3>
בימי החג אין להריח את ההדסים המיועדים לקיום מצוות נטילת לולב, כיוון שהם משמשים למצווה, ושימוש בהם למטרה אחרת מבזה את המצווה.

<h2>פרק יט - דיני ערבה</h2>
<h3>ערבה - ערבי נחל</h3>
נאמר בתורה: "וּלְקַחְתֶּם לָכֶם בַּיּוֹם הָרִאשׁוֹן פְּרִי עֵץ הָדָר, כַּפֹּת תְּמָרִים וַעֲנַף עֵץ עָבֹת וְעַרְבֵי נָחַל". "ְעַרְבֵי נָחַל" הם ענפים של עץ הנקרא ערבה, והם מכונים "ְעַרְבֵי נָחַל" כיוון שבדרך כלל עץ הערבה גדל סמוך לנחלים. אך גם כאשר הוא אינו גדל סמוך לנחלים, ענפיו כשרים למצוות ארבעת המינים.
ישנו מין עץ הגדל בהרים ונקרא צפצפה, והוא דומה לערבה אך פסול למצוות ארבעת המינים, כיוון שאין דרכו לגדול בנחלים והוא אינו בכלל "עַרְבֵי נָחַל". שלושה סימנים מבחינים בין ערבה לצפצפה: א. צבעו של קנה הערבה אדום ואילו צבעו של קנה הצפצפה לבן. ב. עלי הערבה צרים וארוכים ואילו עלי הצפצפה עגולים. ג. קצוות עלי הערבה חלקים, או בעלי פגימות קטנות מאוד - וקצוות עלי הצפצפה משוננים כשיני מסור.
ישנם קני ערבה ירוקים, וגם הם כשרים. זאת כיוון שגוונם האדום של ענפי הערבה מקורו בחשיפה לאור השמש, וענפים שאינם חשופים לאור השמש, צבעם נשאר ירוק. לכן עץ שחלק מקני הערבה שלו אדומים, כל ענפיו כשרים, גם הירוקים שבהם, כיוון שקני הערבה האדומים מוכיחים שעץ זה הוא עץ ערבה.

<h3>מספר הערבות וגודלן</h3>
יש ליטול שתי ערבות, כיוון שנאמר בתורה "עַרְבֵי נָחַל" בלשון רבים, ומיעוט רבים - שניים. ואורכה של כל ערבה צריך להיות לפחות שלושה טפחים (24 ס"מ, ויש מחמירים: 30 ס"מ).

<h3>ערבה שעליה נשרו או התייבשו או נקטם ראשה</h3>
הערבה צריכה להיות נאה והדורה. זאת למדים מכך שהציווי ליטול ערבה כתוב יחד עם הציווי ליטול אתרוג. סמיכות הציוויים זה לזה מלמדת שיש להשוות את דיניהם, וכשם שהאתרוג צריך להיות נאה והדור, כיוון שהוא נקרא "פרי עץ הדר", כך גם הערבה צריכה להיות נאה והדורה. לכן ערבה שרוב עליה נשרו או התייבשו עד כדי כך שצבעם הירוק חלף והם נעשו חיוורים ואפורים - היא ערבה פסולה. וכן ערבה שהחלק העליון של הענף שלה נחתך ('נקטם ראשה') היא ערבה פסולה.

<h3>הידור בערבה</h3>
טוב להדר ולקחת ערבה לחה, רעננה ושלמה, שאפילו מקצת עליה לא נשרו. לכן הנוהגים לאגוד את ארבעת המינים ב'קוישיקלך', יזהרו שלא ייתלשו אפילו מקצת מעלי הערבה בשעת תחיבתה לקוישיקלך. וטוב להחליף את הערבות באמצע החג, כדי שהערבות תהיינה לחות ורעננות.
יש המהדרים ליטול ערבה שבראשה עלה צעיר ומלבלב ('לבלוב'), משום שעלה זה מוכיח שראש הערבה לא נקטם.

<h3>בדיקת הערבה בעת קנייתה</h3>
לסיכום, אדם הקונה ערבות צריך לשים לב שאורכן הוא לפחות שלושה טפחים, שהן אינן יבשות ושראשן אינו קטום.

<h2>פרק כ - דיני אתרוג</h2>
<h3>אתרוג - "פרי עץ הדר"</h3>
נאמר בתורה: "וּלְקַחְתֶּם לָכֶם בַּיּוֹם הָרִאשׁוֹן פְּרִי עֵץ הָדָר", וקיבלו חז"ל במסורת ש"פְּרִי עֵץ הָדָר" הוא אתרוג, והוא מכונה כך כיוון שפירותיו נאים והדורים.

<h3>גודל האתרוג</h3>
האתרוג צריך להיות לפחות בגודל של שיעור כביצה (58 סמ"ק, ויש מחמירים: 100 סמ"ק). זאת כיוון שהאתרוג מכונה בתורה "פְּרִי עֵץ הָדָר", ואתרוג הקטן משיעור כביצה נמצא עדיין בשלבי גידולו ואינו נקרא "פְּרִי", ועוד שאתרוג הקטן משיעור כביצה אינו נאה, וכאמור האתרוג צריך להיות נאה והדור. לשם המחשה: הנפח של ביצה בגודל L הוא כ65 סמ"ק, ואתרוג בגודל זה הוא אתרוג כשר.
מצווה להדר ולקנות אתרוג גדול יותר משיעור כביצה, כיוון שהוא נאה יותר, ועוד שיש לחשוש שבחלוף הימים האתרוג יתכווץ ויתמעט, ויהיה קטן משיעור כביצה.

<h3>אתרוג ירוק</h3>
אתרוג שצבעו ירוק כהה מחמת אי בשלותו הוא אתרוג פסול, כיוון שגם הוא אינו נחשב פרי. אך אתרוג ירוק שהתחיל להצהיב או שהוא עתיד להצהיב הוא אתרוג כשר, כיוון שהצהבתו מוכיחה שהוא הבשיל. וכיוון שקשה לדעת אם האתרוג עתיד להצהיב, לכתחילה אין ליטול אתרוג בצבע ירוק כהה שלא התחיל להצהיב.
אתרוג בצבע ירוק בהיר הוא אתרוג כשר.

<h3>אתרוג מורכב</h3>
האתרוג הוא פרי שקשה לגדלו והוא רגיש מאוד למחלות. לאחר שנים מעטות מנטיעתו, עץ האתרוגים מתנוון ומפסיק לתת פירות. כדי לשמר את כוחו ולהאריך את שנותיו, החלו במקומות שונים בעולם להרכיב את האתרוג על פירות הדר אחרים, כלומר לקחת ענף מעץ האתרוג, ולתקוע אותו בעץ הדר אחר, כך שיתמזג עם אותו עץ ויתאחד איתו, ובכך האתרוג יתחזק ופירותיו יהיו עמידים ונאים יותר. מבחינה הלכתית, ענף שהורכב על עץ ממין אחר מתבטל לאותו עץ ומאבד את שמו, לכן אתרוג מורכב הוא אתרוג פסול, כיוון שהפירות הגדלים מהענף שהורכב אינם נחשבים אתרוגים.
הפוסקים נתנו סימנים שונים כיצד להבחין בין אתרוג מורכב לאתרוג שאינו מורכב, אך בזמננו לא ניתן לסמוך על סימנים אלו, כיוון שטכנולוגיות ההרכבה התקדמו וניתן לגדל אתרוגים מורכבים הזהים במראם לאתרוגים שאינם מורכבים. לכן כאשר קונים אתרוג יש לוודא שישנו אישור מרבנות מוּכּרת לכך שהאתרוג גדל בעץ שאינו מורכב.

<h3>שינוי מראה</h3>
אתרוג שיש עליו כתמים או נקודות בגוון שונה מגוון של אתרוג, כגון בצבע שחור, בצבע אדום כהה או בצבע לבן - פסול, כיוון שהוא אינו "פְּרִי עֵץ הָדָר".
כתם אחד או נקודה אחת אינם פוסלים את האתרוג, אך שתי נקודות או שני כתמים פוסלים את האתרוג, כיוון שהאתרוג נראה כמנומר. דין זה נכון ליוצאי ספרד, אך יוצאי אשכנז מקלים בו יותר. למנהגם, נקודות או כתמים פוסלים את האתרוג רק כאשר הם מפוזרים ברוב היקף האתרוג, אך אם הם מפוזרים בחלק קטן של האתרוג, הם אינם פוסלים אותו. כדי לדעת אם הנקודות מפוזרות ברוב היקפו של האתרוג יש לקחת את האתרוג, להתבונן בו ולסובב אותו סיבוב שלם. אם במשך הסיבוב ישנו קטע שבו שום נקודה שחורה אינה נראית, סימן הוא שהנקודות השחורות אינן מפוזרות על פני רוב היקף האתרוג; אך אם בכל משך הסיבוב אדם רואה איזו נקודה מתוך הנקודות השחורות, סימן הוא שהנקודות מפוזרות על פני רוב היקף האתרוג, והאתרוג פסול.

<h3>שינוי מראה בחלק העליון של האתרוג</h3>
דינו של החלק העליון של האתרוג ('חוטם האתרוג') חמור יותר, ודי בנקודה אחת בגוון שונה מגוון של אתרוג, כגון בצבע שחור או בצבע לבן, כדי לפסול את האתרוג. הטעם לכך הוא שדרך המתבונן באתרוג למקד את מבטו בחוטם, ולכן מראה חריג בולט בו יותר ממראה חריג בשאר חלקי האתרוג, והוא פוגם את נויו והדרו של האתרוג.
החלק העליון של האתרוג הוא מהמקום שבו האתרוג מתחיל להיות צר ולהתחדד כלפי מעלה עד קצהו העליון של האתרוג. כאשר ישנו ספק אם המקום שבו נמצאת נקודה שחורה הוא בחוטם, יש לשאול מורה הוראה, כיוון שהדבר תלוי במראה העין.
כאמור לעיל, הטעם לכך ששינוי מראה פוסל את האתרוג הוא שאתרוג שיש עליו נקודות שחורות אינו נאה, לכן כאשר בודקים אם יש באתרוג נקודות שחורות, אין צורך לקרב אותו לעין, אלא יש לבודקו כדרך שאדם אוחז פרי כאשר הוא מתבונן בו, דהיינו במרחק של כשלושים ס"מ מן העין. כמו כן, אין צורך להסתכל ולעיין באתרוג בדקדקנות אלא להביט בו במבט כללי, וכל נקודה שאינה נראית לרוב בני האדם בהתבוננות ראשונה, אינה פוסלת את האתרוג.
צבע חום אינו נחשב שינוי מראה, ולכן נקודה חומה אינה פוסלת את האתרוג, גם אם היא נמצאת בחוטם של האתרוג.
כאשר אתרוג מקבל מכה, יוצא מקליפתו מעט מיץ חריף. מיץ זה עלול לגרום לכתם חום על האתרוג, לכן כדאי לשטוף מיץ זה מעל פני האתרוג, ואם לא עשו כן ונהיה כתם בצבע חום על האתרוג, האתרוג כשר.
נקודות שחורות חיצוניות שנדבקו על האתרוג מבחוץ, כגון גרגירי אבק, אינן פוסלות את האתרוג כיוון שאינן מגוף האתרוג.

<h3>'בּלֵטְלָך' (עלים)</h3>
בתהליך גידול האתרוג מצוי שעלי העץ או הענפים שסביב האתרוג פוצעים אותו ומוציאים מקליפתו ריר דביק שמכסה את מקום הפצע. כאשר ריר זה מתייבש הוא יוצר כתם על האתרוג, כמין גלד בצבע חום בהיר. כתמים אלו מכוּנים 'בּלֵטְלָך' (עלים) כיוון שהם נוצרים על ידי עלי העץ, והם אינם פוסלים את האתרוג, כיוון שצבעם הוא צבע הרגיל להיות באתרוג, ואין הוא נחשב שינוי מראה.
אף שבּלֵטְלָך אינם פוסלים את האתרוג הם פוגעים בהידורו, וככל שהאתרוג נקי יותר הוא מהודר יותר.
בּלֵטְלָך גבוהים הבולטים הרבה מעל פני האתרוג, יש סוברים שהם פוסלים את האתרוג, כיוון שהם דומים לחזזית (אבעבועה דקה הנראית כפצע מוגלתי), ואתרוג שעלתה בו חזזית הוא אתרוג פסול. ויש חולקים וסוברים שבּלֵטְלָך אינם דומים לחזזית, כיוון שחזזית היא נגע, ובּלֵטְלָך אינם נוצרים מחולי או מריקבון אלא מסביבת הגידול הטבעית והרגילה של האתרוג, והם תופעה רגילה ומצויה באתרוגים. למעשה יש להחמיר ולהימנע מליטול אתרוג שיש בו בּלֵטְלָך שבולטים הרבה מעל פני האתרוג; אך יש לדעת שהבּלֵטְלָך המצויים אינם בולטים הרבה מעל פני האתרוג, ואינם פוסלים אותו.

<h3>אתרוג חסר</h3>
אתרוג חסר אפילו במעט, כגון אתרוג שהוסר חלק מקליפתו או אתרוג שהעוקץ שלו (החלק המחבר את האתרוג לעץ) נפל, הוא אתרוג פסול. דין זה נלמד מהפסוק "וּלְקַחְתֶּם לָכֶם", ודרשו חכמים שהאתרוג צריך להיות "תם" (וּלְקַח - תָם), כלומר שלם, שלא יהיה בו שום חיסרון.
כדי לוודא שאין באתרוג חיסרון צריך להתבונן בו מקרוב בדקדוק, וזאת בשונה מבדיקת אתרוג ממראה פסול. בדיקה ממראה פסול נעשית כאשר האתרוג מוחזק במרחק מה מהעין, כפי שאדם אוחז פרי בשעה שהוא מתבונן בו, אך בדיקת אתרוג מחיסרון נעשית כאשר האתרוג קרוב לעין, כך שאפשר לראות גם חיסרון מועט. הטעם לכך הוא שמראה פסול פוסל את האתרוג כיוון שאינו נאה, ונויו של האתרוג נקבע לפי הדרך הרגילה שבה מתבוננים על פרי. אך אתרוג חסר אינו נפסל מחמת בעיה בנויו, אלא משום שזהו חיסרון עצמי בו, ולכן כל חיסרון שנראה לעין בבדיקה מקרוב (אך ללא אמצעי עזר כגון זכוכית מגדלת) - פוסל את האתרוג.
חיסרון בקליפה החיצונית של האתרוג אינו פוסל את האתרוג, כיוון שקליפה זו אינה חלק מגוף האתרוג. קליפת האתרוג החיצונית היא שכבה דקיקה שקופה העוטפת את האתרוג. תחתיה ישנה קליפה עבה מעט בצבע ירוק או צהוב, והיא נחשבת חלק מגוף האתרוג, ולכן חיסרון בה פוסל את האתרוג.
אתרוג שנחסר בזמן גידולו כאשר היה מחובר לאילן, והעלה גלד המכסה את מקום החיסרון ('בּלֵטל'), אינו נחשב אתרוג חסר, כיוון שזוהי דרך גידולו, והרי זה דומה לאתרוג שגדל מתחילתו עם שקע טבעי, שאינו נחשב אתרוג חסר.
אתרוג שיש ספק אם הוא חסר, הוא אתרוג כשר. לדוגמה: אתרוג שנקלף וקשה לדעת אם רק קליפתו החיצונה התקלפה או גם שכבת הקליפה שתחתיה, הוא אתרוג כשר. הטעם לכך הוא שיש סוברים שאתרוג שיש בו חיסרון מועט הוא אתרוג כשר, ורק אם החיסרון הוא בגודל של מטבע עתיקה ששמה אִיסָר (עיגול בקוטר של כשני ס"מ), האתרוג פסול; ואף שאנו פוסקים כדעה שאפילו חיסרון מועט פוסל את האתרוג, במקרה של ספק, סומכים על הדעה המקילה.

<h3>פיטם</h3>
אתרוג שהיה לו פיטם והפיטם שלו נפל או נשבר, אין ליטלו, כיוון שאינו נאה ואינו "פְּרִי עֵץ הָדָר".
אתרוג שהפיטם שלו נפל בעודו גדל בעץ כשר לכתחילה, כיוון שצורת הגידול הטבעית והרגילה של רוב זני האתרוגים היא שהפיטם נושר בשלב מוקדם של היווצרות הפרי. לכן סתם אתרוג שאין לו פיטם הוא אתרוג כשר, כיוון שיש להניח שהפיטם שלו נפל בעודו גדל בעץ, כדרך רוב האתרוגים.
יש הידור בנטילת אתרוג עם פיטם, כיוון שאתרוג עם פיטם נאה יותר מאתרוג ללא פיטם.

<h3>ניטל העוקץ</h3>
אתרוג שהעוקץ שלו נפל הוא אתרוג פסול. העוקץ הוא החלק בתחתית האתרוג, שבו האתרוג מחובר לעץ, והוא שקוע מעט בתוך האתרוג. כאשר העוקץ נופל, הגומה שבה היה העוקץ שקוע נחשפת, והאתרוג נראה כאתרוג חסר ולכן הוא פסול.

אתרוג שחלקו העליון של עוקצו נחתך אך נשארה ממנו שכבה הממלאת את כל הגומה לעומקה ולרוחבה, הוא אתרוג כשר. אך אם חלק מהגומה - ואפילו חלק מועט - נחשף, האתרוג פסול.

<h3>אתרוג עקום</h3>
אתרוג עקום הוא אתרוג כשר, אך אתרוג מהודר הוא אתרוג שמרכזו רחב והוא הולך ומתקצר כלפי מעלה, והפיטם שלו מכוון כנגד העוקץ.

<h3>בדיקת האתרוג בעת קנייתו</h3>
לסיכום, אדם הקונה אתרוג צריך לשים לב שגודל האתרוג הוא יותר מכביצה, שהאתרוג אינו מורכב, שצבעו אינו ירוק כהה, שאין עליו כתמים או נקודות שפוסלות אותו ושהוא אינו חסר.

<h3>הרחת האתרוג בימי החג</h3>
בימי החג יש להימנע מהרחת האתרוג, כיוון שישנה מחלוקת אם יש לברך "הנותן ריח טוב בפירות" לפני הרחתו, וכדי שלא להיכנס למחלוקת, יש להימנע מהרחתו. טעמם של הסוברים שאין לברך לפני הרחת האתרוג הוא שאין לברך ברכת הריח על פרי שאינו עומד לריח, ואתרוג בסוכות עומד למצווה ולא לריח.

<h2>פרק כא - איגוד הלולב ומיניו</h2>
<h3>איגוד הלולב - נוי מצווה</h3>
מצווה לאגוד את הלולב עם ההדסים והערבות, כיוון שכאשר המינים אגודים יחד הם נאים ומהודרים יותר, ודרשו חכמים על הפסוק "זֶה אֵ-לִי וְאַנְוֵהוּ (-לשון נוי)" - "התנאה לפניו במצות; עשה לפניו סוכה נאה ולולב נאה".

<h3>דרך איגוד הלולב ומיניו</h3>
כאשר אוגדים את הלולב עם ההדסים והערבות, יש לאחוז את הלולב כאשר השדרה שלו (- הענף במרכז הלולב, שממנו יוצאים העלים) מול האדם, ואוגדים את ההדסים והערבות סביבו. אך נחלקו המנהגים באיזו דרך יש לעשות זאת. מנהג רבים מיוצאי אשכנז לאגוד את ההדסים מימין לשדרת הלולב, ואת הערבות משמאל לה. זאת כיוון שצד ימין חשוב יותר מצד שמאל, וההדסים חשובים יותר מן הערבות כיוון שהם מוזכרים בפסוק לפני הערבות, ויש להם ריח טוב.
מנהג יוצאי ספרד ורבים מקהילות החסידים לאגוד את ההדסים והערבות סביב הלולב על פי מבנה 'שבע הספירות', שהוא מושג מתורת הקבלה המבטא את דרך הנהגת ה' את העולם. לפי מנהג זה, כל פריט מארבעת המינים מכוון כנגד ספירה אחת - הלולב מכוון כנגד ספירת 'יסוד', שלושת ההדסים מכוונים כנגד ספירות 'חסד', 'גבורה' ו'תפארת', שתי הערבות מכוונות כנגד ספירות 'נצח' ו'הוד', והאתרוג, שאינו נאגד עמהם, מכוון כנגד ספירת 'מלכות'. וכך הוא סדר האיגוד למנהג זה: את הלולב מקיפים בשלושה הדסים - הדס אחד בימינו, הדס אחד בשמאלו והדס אחד באמצעו (מול שדרת הלולב) נוטה מעט לצד ימין, ואת שתי הערבות מניחים מימין ומשמאל. יש הנוהגים להניחן מעבר להדסים, כך שההדסים יפרידו בין הערבות ללולב, ויש הנוהגים להניחן תחת ההדסים, כך שהן תפרדנה בין ההדסים ללולב.
למנהג כולם, ההדסים צריכים להיות גבוהים יותר מהערבות, כיוון שההדסים מוזכרים בפסוק לפני הערבות. ועוד שההדסים רומזים לאנשים שיש בהם מעשים טובים, והערבות רומזות לאנשים שאין בהם מעשים טובים, והעושים מעשים טובים חשובים יותר מאלו שאינם עושים מעשים טובים. ושדרת הלולב צריכה לבלוט טפח מעל ההדסים, כיוון שהלולב ניטל מעץ דקל, שהוא גבוה יותר מכל המינים.
מותר לאגוד את ההדסים והערבות ללולב בכל דבר, אך נוהגים לאוגדם בעלה של לולב, כיוון שיש סוברים שאדם האוגד את הלולב במין שאינו מארבעת המינים עובר על איסור "בל תוסיף". ואף שאין הלכה כאותה דעה, נהגו להיזהר ולחשוש לה.

<h3>איגוד הלולב בקשר גמור</h3>
לכתחילה יש לקשור את ההדסים והערבות ללולב בקשר גמור, כלומר בשני קשרים זה על גבי זה. זאת כיוון שמצווה ליטול את הלולב ומיניו כאחד, ועל ידי קשירתם זה לזה בקשר גמור, נחשבים הם דבר אחד. לכן הנוהגים לאגוד את הלולב ומיניו בטבעות העשויות מעלי הלולב, יקפידו לאגוד את הלולב במקום אחד על ידי קשר גמור של שני קשרים זה על גבי זה. וכן הנוהגים לאגוד את הלולב ומיניו ב'קוישיקלך', יאגדו את הקוישיקלך עם הלולב בקשר כפול, או שיקשרו את ההדסים, הערבות והלולב יחד, בחלק הלולב היוצא מהקוישיקלך לכיוון מטה.
המנהג הנפוץ הוא להסתפק באיגוד הלולב ומיניו בקוישיקלך מבלי להוסיף קשר גמור האוגד את הלולב ומיניו, אך יש להקפיד שהקוישיקלך יהיה אחוז היטב בלולב, כך שאם אדם יאחז בחלק העליון של הלולב, הקוישיקלך לא יישמט מטה.
כדי לקיים את מצוות איגוד הלולב ומיניו, די לאגוד את ההדסים והערבות ללולב במקום אחד. אך אם חלקם העליון של ההדסים או של הערבות נוטה לצדדים, מצווה לאוגדם שיהיו סמוכים ללולב, כיוון שמראה זה נאה יותר.

<h3>איגוד הלולב ומיניו ביום טוב</h3>
יש לאגוד את הלולב ומיניו בערב החג, כיוון שאסור לקשור קשר גמור ביום טוב. אדם שלא אגד את הלולב בערב יום טוב יאגוד אותו ביום טוב, אך לא יעשה זאת על ידי קשירת קשר גמור, אלא על ידי כריכת עלה של לולב סביב הלולב ומיניו כמה פעמים, ותחיבת קצה העלה בין הכריכות.

<h3>איגוד הלולב לבדו</h3>
מלבד איגוד הלולב ומיניו, נוהגים לאגוד את הלולב עצמו (ללא ההדסים והערבות), כיוון שבפסוק "וּלְקַחְתֶּם לָכֶם בַּיּוֹם הָרִאשׁוֹן פְּרִי עֵץ הָדָר כַּפֹּת תְּמָרִים" המילה "כַּפֹּת" כתובה בכתיב חסר, לרמוז שהלולב צריך להיות כפוּת ולהראות ככף אחת. ונוהגים לאגוד את הלולב בשלושה מקומות, כנגד שלושת האבות, ויוצאי אשכנז מקפידים להשאיר טפח משדרת הלולב שאינו אגוד, כיוון שלמנהגם בשעת הנענועים צריכים עלי הלולב לנוע ולהשמיע קול.

<h2>פרק כב - ארבעת המינים - הברכה והנענועים</h2>
<h3>ברכת "על נטילת לולב"</h3>
תיקנו חכמים לברך את ה' לפני עשיית מצווה, כדי להודות לו על כך שזיכה אותנו לקיים את מצוותיו, וכדי שהמצווה תיעשה מתוך תשומת לב ובכוונה, ולא כמצוות אנשים מלומדה. וזהו נוסח הברכה שמברכים לפני נטילת הלולב: "ברוך אתה ה' אלקינו מלך העולם אשר קדשנו במצוותיו וציוונו על נטילת לולב". אף שהמצווה היא ליטול ארבעה מינים, מברכים "על נטילת לולב", כיוון שהלולב הוא גבוה וחזק ושאר המינים נשענים עליו ומוצמדים לו, ועיקר הנענוע נעשה בו.
ביום ראשון של סוכות מברכים גם את ברכת "שהחיינו וקיימנו והגיענו לזמן הזה", כפי שמברכים על כל מצווה המזדמנת פעם בשנה, כדי להודות לה' שזכינו להגיע שוב לחג הסוכות ולקיים את מצוות נטילת לולב.

<h3>ברכה לפני הנטילה</h3>
את ברכת "על נטילת לולב" יש לומר לפני קיום המצווה, כמו שאמרו חכמים: "כל המצוות מברך עליהן עובר (-קודם) לעשייתן", וזאת כדי שהאדם יתקדש על ידי הברכה, ויקיים את המצווה מתוך קדושה. לכן היה ראוי לברך את ברכת "על נטילת לולב" לפני שאוחזים את ארבעת המינים ביד, כיוון שהמצווה מהתורה מתקיימת מיד בשעה שאדם אוחז את ארבעת המינים בידיו. אמנם אין זה מן הראוי לברך על ארבעת המינים כאשר הם מונחים לפני הנוטל ואינם בידו, כיוון שיש להסמיך את ברכת המצווה לקיום המצווה עד כמה שאפשר. לכן יוצאי ספרד נוהגים לאחוז את הלולב, ההדסים והערבות ביד (בלי האתרוג), לברך "על נטילת לולב" וליטול את האתרוג. בדרך זו הברכה נאמרת לפני קיום המצווה ובסמיכות מרבית לה. המנהג הנפוץ בקרב יוצאי אשכנז הוא ליטול את כל ארבעת המינים כאשר האתרוג הפוך, כלומר כאשר הפיטם מכוון כלפי הארץ, לברך "על נטילת לולב" ולהפוך את האתרוג. כאשר נוטלים את האתרוג הפוך אין מקיימים את המצווה, ובדרך זו הברכה נאמרת לפני קיום המצווה וסמוך לה.

<h3>דרך הנטילה</h3>
נוטלים את הלולב ביד ימין ואת האתרוג ביד שמאל. הטעם לכך הוא שהיד האוחזת בלולב היא היד האוחזת ברוב חלקי המצווה, שכן הערבות וההדסים אגודים עם הלולב, לכן ראוי שיד זו תהיה היד החשובה, והיד האוחזת באתרוג, שהוא מין אחד בלבד - תהיה היד החשובה פחות.
לאחר נטילת האתרוג מצמידים אותו ללולב, כיוון שארבעת המינים רומזים לחלקים שונים בעם ישראל, וכולם צריכים להיות אגודה אחת. וכך אמרו חכמים: "מה אתרוג זה יש בו טעם ויש בו ריח, כך ישראל יש בהם בני אדם שיש בהם תורה ויש בהם מעשים טובים. ומה התמרה הזו יש בה טעם ואין בה ריח, כך הם ישראל, יש בהם שיש בהם תורה ואין בהם מעשים טובים. ומה הדס זה יש בו ריח ואין בו טעם, כך ישראל, יש בהם שיש בהם מעשים טובים ואין בהם תורה. ומה ערבה זו אין בה טעם ואין בה ריח, כך הם ישראל, יש בהם בני אדם שאין בהם לא תורה ולא מעשים טובים. ומה הקדוש ברוך הוא עושה להם? לאבדם אי אפשר, אלא אמר הקדוש ברוך הוא יוקשרו כולם אגודה אחת והם מכפרים אלו על אלו. ואם עשיתם כך, אותה שעה אני מתעלה, שנאמר: 'הַבּוֹנֶה בַשָּׁמַיִם מַעֲלוֹתָיו, וַאֲגֻדָּתוֹ עַל אֶרֶץ יְסָדָהּ', אימתי הוא מתעלה? כשהם עשויים אגודה אחת".

<h3>חציצה בין היד לבין ארבעת המינים</h3>
יש לאחוז את ארבעת המינים ביד, מבלי שדבר יחצוץ ביניהם לבינה. לכן אדם העונד טבעת על אצבעו, לכתחילה יסיר את הטבעת בשעת נטילת ארבעת המינים. ויש המקילים וסוברים שאין צורך להסיר את הטבעת, כיוון שדבר הנתון על חלק קטן מהיד אינו חוצץ. ובמקום הצורך, כגון אדם שיש לו פצע ביד ופלסטר דבוק על ידו, אפשר לסמוך על דעה זו.

<h3>נענוע ארבעת המינים</h3>
לאחר נטילת ארבעת המינים, מצווה לנענע אותם לארבע רוחות השמים, למעלה ולמטה. זאת כדי להורות שה' מושל בשמים ובארץ ובכל רוחות העולם, וכל השפע החקלאי שאדם זוכה להכניס לביתו בתקופה זו של השנה הוא ממנו. וכך אמרו חכמים: "מוליך ומביא - למי שהארבע רוחות שלו, מעלה ומוריד - למי שהשמים והארץ שלו".
טעם נוסף למצווה לנענע את ארבעת המינים הוא שנענועם מעורר את שמחת הלב, כמו שנאמר בתורה: "וּלְקַחְתֶּם לָכֶם בַּיּוֹם הָרִאשׁוֹן פְּרִי עֵץ הָדָר וכו' וּשְׂמַחְתֶּם לִפְנֵי ה' אֱלֹקֵיכֶם שִׁבְעַת יָמִים". מעבר לחשיבות של הבעת השמחה בחג הסוכות, שהוא "זמן שמחתנו", שמחה זו גם מגלה שעם ישראל יצא ביום הכיפורים זכאי בדין; וכן אמרו חכמים: "ביום הכיפורים באים לדין ישראל ואומות העולם, ואין יודעים מי יצא זכאי ומי יצא חייב, נתן הקדוש ברוך הוא מצוה זו לישראל שיהיו שמחים בלולביהם, כאדם היוצא לפני השופט זכאי, ונותן לו השופט מקל או דבר אחר לסימן שהוא יצא זכאי וישמח בו". וכן כתבו ראשונים שנענוע ארבעת המינים הוא "להודיע כי נצחנו את כל המקטרגים עלינו, כדרך המלכים הנוצחים ותופסים העיירות לוקחים הרומח ואות המלכות תלוי עליו, ועולים על ראש המגדל ומוליכים ומביאים לכל רוח להודיע כי המלך נצח את הכל". ולכן הסמיכו חכמים את חובת הנענועים לפסוק: "אָז יְרַנְּנוּ עֲצֵי הַיָּעַר, מִלִּפְנֵי ה' כִּי בָא לִשְׁפּוֹט אֶת הָאָרֶץ". כלומר, לאחר שיבוא ה' לשפוט את הארץ ביום הכיפורים, ירננו לפניו בעצי היער, שהם ארבעת המינים.
בסגולתם של הנענועים לבטל מעם ישראל צרות שונות, כמו שאמרו חכמים: "מוליך ומביא - כדי לעצור רוחות רעות, מעלה ומוריד - כדי לעצור טללים רעים. אמר רבי יוסי בר אבין: זאת אומרת שיירי מצווה (- חלקי המצווה שאינם עיקריים ואינם מעכבים אותה) מעכבים את הפורענות". רוחות רעות וטללים רעים הם דוגמאות לצרות, ומצוות הנענוע מגינה על עם ישראל מאלו, כיוון שכל הצרות באות מפני שהשטן מקטרג על ישראל, וכאשר עם ישראל מקיים בשמחה את מצוות ה' ואף את חלקי המצווה שאינם עיקריים - מסתתמות טענותיו. 

'נענוע' הוא החזקת הלולב סמוך ללב, הרחקתו מהלב לכיוון שאליו מנענעים, והחזרתו סמוך ללב. למנהג יוצאי אשכנז, תוך כדי הולכת הלולב והחזרתו יש לכסכס את העלים, כלומר להרעיד מעט את הלולב כך שהעלים ייפרדו מעט זה מזה, וישמיעו קול. הטעם למנהג יוצאי אשכנז הוא שכאמור לעיל, חכמים הסמיכו את חובת הנענוע לפסוק "אָז יְרַנְּנוּ עֲצֵי הַיָּעַר", והשמעת קול העלים היא רינון העצים.
יש לנענע שלוש פעמים לכל כיוון, ואם כן יש להרחיק את הלולב מהלב ולקרב אותו חזרה שלוש פעמים לכל כיוון.
יוצאי ספרד וחלק מיוצאי אשכנז נוהגים לסובב את כל הגוף לכיוון שאליו מנענעים את הלולב. לדוגמה: כאשר מנענעים את הלולב לצד דרום, מסובבים את הגוף לכיוון דרום, ופושטים את הידיים קדימה, וכאשר מנענעים לצד מערב, מסובבים את הגוף לכיוון מערב, ופושטים את הידיים קדימה. ויש מיוצאי אשכנז שאינם מסובבים את הגוף לכיוון שאליו מנענעים את הלולב, אלא נשארים עם הפנים לכיוון ארון הקודש, ומטים את הידיים לכיוון הרצוי. וכל אחד יעשה כמנהגו.
נחלקו המנהגים לאיזה כיוון יש לנענע את הלולב תחילה ומהו סדר הנענועים. יוצאי ספרד וחלק מיוצאי אשכנז נוהגים לנענע את הלולב לפי הסדר הבא: דרום, צפון, מזרח, למעלה, למטה ולמערב, וזאת על פי הקבלה.
רבים מיוצאי אשכנז נוהגים לנענע את הלולב שלא על פי סדר זה, אלא על פי הכלל: "כל פניות שאתה פונה לא יהו אלא לימין". יש שנתנו טעם לכלל זה והוא שצד ימין מסמל את מידת החסד, ויש להעדיפו על פני צד שמאל, שמסמל את מידת הדין. על פי כלל זה, יש לנענע את הלולב תחילה לכיוון שמול פני הנוטל, ולאחר מכן לנענע לכל אחת מרוחות השמיים, כאשר כיוון הסיבוב הוא לצד ימין, ולבסוף לנענע למעלה ולמטה. לדוגמה: אדם הנמצא דרומית לירושלים ומתפלל לכיוון צפון, מנענע תחילה לכיוון צפון, לאחר מכן לכיוון מזרח, לאחר מכן לכיוון דרום, ומסיים את הנענועים לרוחות השמיים בנענוע לצד מערב, ומנענע למעלה ולמטה.
<h3>נענוע ארבעת המינים בהלל</h3>
כאמור לעיל, חכמים הסמיכו את חובת הנענועים על הפסוק: "אָז יְרַנְּנוּ עֲצֵי הַיָּעַר, מִלִּפְנֵי ה' כִּי בָא לִשְׁפּוֹט אֶת הָאָרֶץ". הפסוקים הסמוכים לפסוק זה הם: "הוֹדוּ לה' כִּי טוֹב כִּי לְעוֹלָם חַסְדּוֹ, וְאִמְרוּ הוֹשִׁיעֵנוּ אֱלֹקֵי יִשְׁעֵנוּ וכו'", ומכאן למדו חכמים שיש לנענע את ארבעת המינים בהלל, באמירת הפסוק "הוֹדוּ לה' כִּי טוֹב כִּי לְעוֹלָם חַסְדּוֹ", ובאמירת הפסוק "אָנָּא ה' הוֹשִׁיעָה נָּא".
<h3>סדר הנענועים בהלל למנהג יוצאי ספרד וקהילות החסידים</h3>
יוצאי ספרד וקהילות החסידים נוהגים לנענע את ארבעת המינים בהלל ארבע פעמים: פעם אחת בפסוק "הוֹדוּ לַה' כִּי טוֹב כִּי לְעוֹלָם חַסְדּוֹ"; פעם שנייה בפסוק "אָנָּא ה' הוֹשִׁיעָה נָּא"; פעם שלישית, כאשר חוזרים ואומרים את הפסוק "אָנָּא ה' הוֹשִׁיעָה נָּא"; ופעם רביעית בפסוק "הוֹדוּ לַה' כִּי טוֹב כִּי לְעוֹלָם חַסְדּוֹ" שנאמר בסוף ההלל. הפסוק "הוֹדוּ לַה' כִּי טוֹב כִּי לְעוֹלָם חַסְדּוֹ" מופיע בהלל שלוש פעמים - פעם אחת באמצע ההלל ופעמיים בסופו. ואף שבסוף ההלל כופלים את הפסוק ואומרים אותו פעמיים, אין מנענעים את הלולב בשתי פעמים אלו, אלא רק בראשונה מביניהן. מנהג זה מבוסס על דעת האר"י הקדוש, והוא לפי הקבלה.
<h3>סדר הנענועים בהלל למנהג רוב יוצאי אשכנז</h3>
מנהג רבים מיוצאי אשכנז לנענע את ארבעת המינים בהלל שמונה פעמים. שש פעמים באמירת הפסוק "הוֹדוּ לַה' כִּי טוֹב כִּי לְעוֹלָם חַסְדּוֹ", ופעמיים באמירת הפסוק "אָנָּא ה' הוֹשִׁיעָה נָּא". כאמור לעיל, הפסוק "הוֹדוּ לַה' כִּי טוֹב כִּי לְעוֹלָם חַסְדּוֹ", מופיע בהלל שלוש פעמים - פעם אחת באמצע ההלל ופעמיים בסופו. יוצאי אשכנז נוהגים לנענע את ארבעת המינים בכל הפעמים הללו. נוסף על כך, יוצאי אשכנז נוהגים לומר את הפסוק "הוֹדוּ לַה' כִּי טוֹב כִּי לְעוֹלָם חַסְדּוֹ" שלוש פעמים נוספות, במענה לחזן כאשר הוא אומר את הפסוקים: "יֹאמַר נָא יִשְׂרָאֵל כִּי לְעוֹלָם חַסְדּוֹ, יֹאמְרוּ נָא בֵית אַהֲרֹן כִּי לְעוֹלָם חַסְדּוֹ, יֹאמְרוּ נָא יִרְאֵי ה' כִּי לְעוֹלָם חַסְדּוֹ", וגם בפעמים אלו הם מנענעים את ארבעת המינים.
<h3>סדר הנענועים בהלל לשליח הצבור</h3>
גם שליח הציבור מנענע את ארבעת המינים באמירת הפסוקים "הוֹדוּ לַה' כִּי טוֹב כִּי לְעוֹלָם חַסְדּוֹ" ו"אָנָּא ה' הוֹשִׁיעָה נָּא", כל אחד כפי מנהגו. אלא שלמנהג יוצאי אשכנז, שליח הציבור מנענע את ארבעת המינים גם באמירת הפסוק "יֹאמַר נָא יִשְׂרָאֵל כִּי לְעוֹלָם חַסְדּוֹ", אך לא בפסוקים: "יֹאמְרוּ נָא בֵית אַהֲרֹן כִּי לְעוֹלָם חַסְדּוֹ, יֹאמְרוּ נָא יִרְאֵי ה' כִּי לְעוֹלָם חַסְדּוֹ". הטעם לכך הוא שבפסוק "יֹאמַר נָא יִשְׂרָאֵל כִּי לְעוֹלָם חַסְדּוֹ" שליח הציבור פונה לקהל וקורא להם לומר: "הוֹדוּ לַה' כִּי טוֹב כִּי לְעוֹלָם חַסְדּוֹ", ואין זה נאה שהציבור ינענע את ארבעת המינים, ושליח הציבור שקרא להם לומר פסוק זה, לא ינענע איתם. אך בפסוקים "יֹאמְרוּ נָא בֵית אַהֲרֹן כִּי לְעוֹלָם חַסְדּוֹ, יֹאמְרוּ נָא יִרְאֵי ה' כִּי לְעוֹלָם חַסְדּוֹ", שליח הציבור אינו פונה לקהל, ולכן אין הוא צריך לנענע בפסוקים אלו.
<h3>צורת הנענועים בפסוקי ההלל</h3>
בפסוק "הוֹדוּ לַה' כִּי טוֹב כִּי לְעוֹלָם חַסְדּוֹ", יש לנענע בכל מילה לרוח אחת, מלבד בשם ה', שאין מנענעים בו. זאת כיוון שבעת אמירת שם ה' יש לכוון יותר מאשר בעת אמירת שאר תיבות ההלל, ובשעת הנענועים האדם טרוד בנענוע ואינו יכול לכוון כראוי. ובפסוק "אָנָּא ה' הוֹשִׁיעָה נָּא", יש לנענע בכל מילה לשתי רוחות, מלבד בשם ה', שאין מנענעים בו. ויש נוהגים לנענע בפסוק "אָנָּא ה' הוֹשִׁיעָה נָּא" בכל תנועה לרוח אחת, כלומר במילה "אָ-נָּא" לשתי רוחות, במילה "הוֹ-שִׁי-עָה" לשלוש רוחות, ובמילה "נָּא" לרוח אחת, וכן נוהגים יוצאי ספרד.
<h2>פרק כג - דיני ארבעת המינים בחול המועד</h2>
<h3>נטילת המינים בחול המועד - מצווה מדברי חכמים</h3>
יש הבדל בין המצווה ליטול את ארבעת המינים ביום הראשון של חג הסוכות, לבין המצווה ליטלם בשאר ימי החג. המצווה ליטול את ארבעת המינים ביום הראשון של החג היא מצווה מהתורה, שנאמר: "ּלְקַחְתֶּם לָכֶם בַּיּוֹם הָרִאשׁוֹן פְּרִי עֵץ הָדָר וכו'", אך המצווה ליטלם בשאר ימי החג היא מצווה מדברי חכמים - זכר למקדש שבו נהגה מצוות נטילת ארבעת המינים בכל שבעת ימי החג.
<h3>קוּלות בנטילת ארבעת המינים בחול המועד</h3>
כיוון שהמצווה ליטול את ארבעת המינים בשאר ימי החג היא מצווה מדברי חכמים, הקלו בה חכמים והתירו ליטול למצווה זו גם ארבעה מינים הפסולים לנטילה ביום טוב הראשון של החג. לדעת הרמ"א, חכמים הקלו שלא לחשוש בשאר ימי החג לפסול 'חסר', ולדעת השלחן ערוך, חכמים הקלו שלא לחשוש הן לפסול 'חסר' והן לפסולים הנובעים מדין 'הדר'.
הטעם לדעת הרמ"א שחכמים הקלו רק בדין חסר ולא בפסולים הנובעים מדין הדר, הוא שהדין של נוי החפץ שמקיימים בו את המצווה הוא דין כללי בכל התורה, לכן חכמים לא הקלו בו, אך דין חסר אינו דין כללי בכל התורה, ולכן חכמים הקלו בו. והטעם לדעת השלחן ערוך שחכמים הקלו גם בפסולים הנובעים מדין הדר הוא שפסולים אלו מצמצמים בהרבה את המינים הכשרים, וחכמים לא רצו שמציאת ארבעת המינים לצורך קיום המצווה תדרוש טרחה רבה.
נמצא שלדעת השלחן ערוך, אתרוג שיש עליו נקודות שחורות, אתרוג שהפיטם שלו נפל, אתרוג שיש לו 'בּלֵטְלָך' גבוהים הבולטים הרבה מעל פני האתרוג ולולב שנקטם ראשו - כשרים לנטילה בשאר ימי החג. זאת כיוון שפסולים אלו נובעים מדין הדר, ולכן אינם נוהגים בשאר ימי החג. אך לדעת הרמ"א כל אלו פסולים לנטילה בכל ימי החג.
אף שיוצאי ספרד נוהגים בדרך כלל כדעת השלחן ערוך, ולדעתו ארבעה מינים שיש בהם פסולים הנובעים מדין הדר כשרים לברכה בשאר ימי החג - טוב שיוצאי ספרד יימנעו מנטילת ארבעה מינים אלו גם בשאר ימי החג. הטעם לכך הוא שלדעת הרמ"א מינים אלו פסולים, וטוב לחשוש לדעתו; ועוד שיש סוברים שיוצא ספרד הנוטל מינים אלו אינו רשאי לברך לפני נטילתם, כיוון שלדעת הרמ"א ארבעה מינים אלו פסולים, וכלל בידינו: "ספק ברכות - להקל".
טוב גם להימנע מנטילת אתרוג חסר בשאר ימי החג, אף שלדעת כולם הוא כשר, כיוון שראוי שארבעת המינים יהיו נאים ללא כל פגם; כמו שנאמר: "זֶה אֵ-לִי וְאַנְוֵהוּ (-לשון נוי)", ודרשו חכמים: "התנאה לפניו במצות, עשה לפניו סוכה נאה ולולב נאה".
<h3>דיני ארבעת המינים בחול המועד - טבלה מסכמת</h3>
<h2>ימי החג</h2>
<h2>פרק כד - חול המועד</h2>
<h3>אמירת הלל</h3>
בכל יום מימי החג אומרים הלל שלם בברכה, כיוון שכל יום נחשב חג בפני עצמו. זאת למדים מכך שבכל יום מימי הסוכות מקריבים קרבן מוסף אחר, בשונה מפסח, שבו מקריבים בכל יום את אותו קרבן מוסף. ועוד טעם לאמירת ההלל בכל יום הוא שבכל יום ישנה מצווה ליטול את הלולב, ומצוות נטילת לולב צריכה להיעשות בשמחה, לכן תיקנו חכמים לומר הלל בכל יום.
<h3>אמירת ההושענות</h3>
בימי חג הסוכות בזמן שבית המקדש היה קיים היו מקיפים את המזבח פעם אחת בכל יום ואומרים "אָנָּא ה' הוֹשִׁיעָה נָּא, אָנָּא ה' הַצְלִיחָה נָּא", וזאת לזכר הפלת חומת יריחו, שהקיפוה בכל יום פעם אחת וביום השביעי שבע פעמים. זכר להקפת המזבח במקדש, נוהגים בזמן הזה לומר את התפילה הנקראת "הושענות" ותוך כדי אמירתה להקיף את הבימה, בכל יום פעם אחת וביום השביעי שבע פעמים. זאת בציפייה ובתפילה שחומת מלכות אֵדום תיפול, ומלכותם תכלה ותאבד מן העולם. ויש הסוברים שעניין ההקפה הוא להרבות בשמחה.
בזמן אמירת ההושענות מוציאים ספר תורה מארון הקודש ומביאים אותו לבימה. הטעם לכך הוא שבזמן הזה, שאין לנו מזבח, לימוד תורה בענייני הקרבנות מכפר על עוונותיהם של ישראל, והוא משמש תחליף למזבח. ועוד טעם לכך הוא שאנו מתפללים שה' יושיענו בזכות התורה.
בזמן שמקיפים את הבימה יש לאחוז את הלולב ביד ימין ואת האתרוג ביד שמאל ולהצמידם זה לזה, כפי שאוחזים אותם בשעת הברכה. ואף שנטילת המינים בדרך זו אינה מותירה יד פנויה להחזקת הסידור ונאלצים להניחו בין שתי הידיים, כך ראוי לעשות לכתחילה. ויש סוברים שניתן לאחוז את הלולב והאתרוג ביד ימין ואת הסידור ביד שמאל.
אדם שאין לו לולב אינו מקיף את הבימה, כיוון שהקפת הבימה היא זכר להקפת המזבח, ואת המזבח היו מקיפים עם הלולב.
יוצאי אשכנז נוהגים שאדם אָבֵל הנמצא בתוך שנת האֵבֶל על אחד מהוריו או בתוך השלושים לפטירת אחד מקרוביו, אינו מקיף את הבימה. זאת כיוון שיש לשמוח בשעת ההקפות, ואדם אָבֵל שרוי בצער.
לאחר תפילת שחרית קוראים בתורה בפרשת פנחס את קרבנות היום, ומעלים לתורה ארבעה עולים.
<h3>שבת חול המועד</h3>
כאשר אחד מימי סוכות חל בשבת, תיקנו חכמים שלא ליטול לולב באותו יום, מחשש שקיום המצווה יגרום חלילה לחילול שבת, בכך שאדם שאינו יודע לנענע את הלולב כראוי ילך עימו לאדם אחר שילמדנו, ויעבור על איסור הוצאה מרשות היחיד לרשות הרבים. לכן יש מיוצאי ספרד הנוהגים שלא לומר את ההושענות בשבת, וזאת מתוך חשש שאם יאמרו אותן בשבת, אנשים יתבלבלו וייטלו את הלולב בשבת כהרגלם בכל יום ליטול את הלולב בזמן אמירת ההושענות, ויבטלו את תקנת חכמים שלא ליטול לולב בשבת. יוצאי אשכנז וחלק מיוצאי ספרד נוהגים לומר את ההושענות בשבת ואינם חוששים שאמירתן תגרום לנטילת ארבעת המינים, כיוון שאין מקיפים את הבימה בזמן אמירת ההושענות בשבת, ובכך ניכר שיום זה שונה משאר ימי החג.
<h3>מגילת קהלת</h3>
יוצאי אשכנז נוהגים לקרוא את מגילת קהלת בשבת בציבור. כיוון שבתקופה זו של השנה אדם עוסק בהכנסת השפע החקלאי לביתו ובשמחה בו, וקריאת מגילת קהלת באה לחזקו ולתקנו מבחינה מוסרית; שכן יש בה דברי מוסר המדריכים את האדם שלא לרדוף אחר ריבוי הממון, ומכוונים אותו לצקת לשמחה תוכן חיובי ולהימנע מהוללות ומשמחה חסרת תוכן. יש מיוצאי אשכנז המקפידים לקרוא את מגילת קהלת מתוך מגילה כשרה הכתובה על קלף, ומברכים לפני קריאתה "על מקרא מגילה" ו"שהחיינו", ויש מהם שאינם מברכים לפני קריאתה, וכל אחד יעשה כמנהגו.
<h3>שמחת בית השואבה</h3>
בזמן שבית המקדש היה קיים, נהגו לשמוח שמחה מיוחדת במקדש בחג הסוכות. הביטוי העיקרי לשמחת החג היה בשמחת בית השואבה, שבה הרבו בשירה, בריקודים ובניגוני שמחה, עד שאמרו חכמים: "מי שלא ראה שמחת בית השואבה לא ראה שמחה מימיו". שמחה זו נקראה שמחת בית השואבה כיוון שהיא הייתה מתקיימת סביב מצוות ניסוך המים בחג - שאיבת המים ממעיין השילוח כדי לנסכם (ליצוק אותם) על גבי המזבח. ועוד טעם יש לשם זה, והוא שמשמחה זו שאבו הראויים לכך רוח הקודש.
בכל השנה היו מנסכים יין על גבי המזבח, ואילו בחג הסוכות מצווה לנסך גם מים. היין הוא משקה חשוב, והוא המשמח לבב אנוש, ואם כן נשאלת השאלה מה טעם בשמחה הרבה שבניסוך המים דווקא? תשובה לכך היא שכל קרבן ומתנה שאדם נותן, חשיבותו יכולה להיות משני צדדים - או שהמתנה חשובה ויקרה, או שהאדם הנותן הוא אדם חשוב ובעל מעלה. המים הם מתנה פשוטה ואינה חשובה כמו יין; והשמחה בניסוכם באה להראות את חשיבותם של נותני המתנה - ישראל, ואת גודל ערכם ומעלתם לפני ה', שציווה עליהם לנסך מים ושמח במתנתם זו מצד ערכם הם. ועל כן רבה השמחה בניסוך המים בחג הסוכות.
וכך מתאר הרמב"ם את שמחת בית השואבה במקדש: "אף על פי שכל המועדות מצוה לשמוח בהם, בחג הסוכות היתה במקדש שמחה יתירה שנאמר 'וּשְׂמַחְתֶּם לִפְנֵי ה' אֱלֹקֵיכֶם שִׁבְעַת יָמִים'. וכיצד היו עושים? ערב יום טוב הראשון היו מתקנים במקדש מקום לנשים מלמעלה ולאנשים מלמטה כדי שלא יתערבו אלו עם אלו, ומתחילים לשמוח ממוצאי יום טוב הראשון, וכן בכל יום ויום מימי חולו של מועד. מתחילים לשמוח לאחר הקרבת קרבן תמיד של בין הערביים ושמחים כל הלילה. והיאך היתה שמחה זו? החליל מכה ומנגנים בכנור, בנבלים ובמצלתים, וכל אחד ואחד בכלי שיר שהוא יודע לנגן בו, ומי שיודע בפה - בפה. ורוקדים ומספקים (- מכים בכלי הקשה) ומטפחים (- מוחאים כפיים) ומפזזים ומכרכרים כל אחד ואחד כמו שיודע, ואומרים דברי שיר ותשבחות. ומצוה להרבות בשמחה זו. ולא היו עושים אותה עמי הארץ וכל מי שירצה, אלא גדולי חכמי ישראל וראשי הישיבות והסנהדרין והחסידים והזקנים ואנשי מעשה, הם שהיו מרקדים ומספקים ומנגנים ומשמחים במקדש בימי חג הסוכות, אבל כל העם האנשים והנשים כולן באים לראות ולשמוע".
בזמן הזה, רבים נוהגים לעשות זכר לשמחת בית השואבה בלילי חג הסוכות, ומרבים בשמחה לכבוד חג הסוכות ולכבוד ה' יתברך, בנגינה, בשירת שירי קודש ובריקודים.
<h2>פרק כה - הושענא רבה</h2>
<h3>יום הושענא רבה ועניינו</h3>
היום האחרון של חול המועד נקרא 'הושענא רבה' (=גדול), והטעם לשם זה הוא שביום הושענא רבה מרבים באמירת התפילה הפותחת במילים "הושע נא". יום זה דומה ליום טוב, ויש בו קדושה יתרה, כיוון שזהו היום שחותם את חג הסוכות, מסיימים להקריב בו את שבעים הפרים כנגד שבעים אומות העולם, ומתכפרים בו עוונותיהם של ישראל; כמו שאמרו חכמים: "אמר לו הקב"ה לאברהם, אם אין כפרה לבניך בראש השנה, תהיה להם כפרה ביום הכיפורים, ואם אין כפרה לבניך ביום הכיפורים, תהיה להם כפרה בהושענא רבה".
הושענא רבה הוא גם יום דין. בחג הסוכות נידונים על המים, כלומר נקבע בו כמה גשמים ירדו במשך השנה ובאלו מקומות, וחתימת הדין על המים היא בהושענא רבה, שהוא היום האחרון של חג סוכות. נוסף על כך, ביום זה מאשרים את חתימת הדין שנעשתה ביום הכיפורים, ולכן נוהגים ביום זה מקצת ממנהגי ימים נוראים, כפי שיבואר בהמשך.
חז"ל המשילו את הנעשה בהושענא רבה למסירת הפתק שנכתב בו גזר דינו של כל אדם לידי הממונים על ביצוע גזר הדין. כל עוד הפתק אינו נמסר לממונים קל יותר לבטל את גזר הדין על ידי תשובה ומעשים טובים, אך לאחר שהפתק נמסר לממונים, קשה יותר לבטלו. לכן יש הנוהגים לאחל זה לזה בהושענא רבה: 'פיתקא טבא', כלומר שבפתק שיימסר לממונים על ביצוע גזר הדין ייכתבו גזרות טובות.
<h3>מנהגי הושענא רבה</h3>
יש הנוהגים להיות ערים כל ליל הושענא רבה ולעסוק בתורה, כדי להרבות בזכויות, ולעורר את הלב לתשובה, כיוון שהושענא רבה הוא יום דין. ויש הנוהגים לומר סדר לימוד מיוחד שנתקן ללילה זה, שעיקרו הוא קריאת ספר דברים וספר תהלים, המזרזים את האדם ומעוררים אותו לאהבת ה' וליראתו.
יש הנוהגים לטבול במקווה לפני עלות השחר, כפי שטובלים במקווה בערב יום הכיפורים. והנוהגים ללמוד בליל הושענא רבה, טוב שיקדימו לטבול מערב, כדי ללמוד בקדושה.
בפסוקי דזמרה בתפילת שחרית, יוצאי אשכנז וחלק מיוצאי ספרד נוהגים להוסיף את פרקי התהלים הנאמרים בפסוקי דזמרה בשבתות ובימים טובים, כיוון שהושענא רבה דומה ליום טוב. אך אין אומרים "נשמת" אלא אומרים "ישתבח", כיוון שבהושענא רבה לא מתווספת לאדם נשמה יתרה. ויוצאי אשכנז נוהגים ששליח הציבור לובש חלוק לבן ('קיטל'), כפי שנוהגים בימים נוראים.
יוצאי ספרד וחלק מיוצאי אשכנז נוהגים לומר לאחר "ישתבח" את פרק ק"ל בתהלים, הפותח במילים "שִׁיר הַמַּעֲלוֹת מִמַּעֲמַקִּים קְרָאתִיךָ ה'", כפי שנוהגים רבים בעשרת ימי תשובה.
יוצאי אשכנז נוהגים להסיר את הטבעות העליונות האוגדות את הלולב, כדי להרבות בשמחה בריבוי נענועים. ויש סוברים שיש בכך רמז לשחרור מהמֵצָרים ומכוחות שליליים שקושרים ומגבילים את האדם.
יש הנוהגים ללבוש בגדי שבת בהושענא רבה, ונוהגים לעשות בו סעודה לכבוד היום.
<h3>הקפת הבימה שבע פעמים</h3>
בהושענא רבה בזמן שבית המקדש היה קיים היו מקיפים את המזבח שבע פעמים. זכר לכך, נוהגים להקיף את הבימה בבית הכנסת שבע פעמים בזמן אמירת ההושענות בהושענא רבה. הטעם להקפת המזבח שבע פעמים הוא זכר להפלת חומת יריחו על ידי הקפתה שבע פעמים. כך גם אנו מקיפים את הבימה שבע פעמים, סימן לכך שחומת מלכות אֵדום תיפול ומלכותם תכלה ותאבד מן העולם. ויש סוברים שריבוי ההקפות הוא כדי להרבות בשמחה.
לפני הקפת הבימה, יוצאי אשכנז מניחים על הבימה שבעה ספרי תורה, ויש נוהגים להניח על הבימה את כל ספרי התורה שבהיכל. הטעם להנחת שבעה ספרי התורה הוא זכר לשבעת השופרות שבהם הקיפו הכהנים את חומת יריחו. והטעם להנחת כל ספרי התורה על הבימה הוא זכר לתקיעות שתקעו כל העם ביום השביעי להקפת החומה, לאחר תקיעת הכהנים, כמו שנאמר: "וְהָיָה בִּמְשֹׁךְ בְּקֶרֶן הַיּוֹבֵל כְּשָׁמְעֲכֶם אֶת קוֹל הַשּׁוֹפָר יָרִיעוּ כָל הָעָם תְּרוּעָה גְדוֹלָה וְנָפְלָה חוֹמַת הָעִיר תַּחְתֶּיהָ".
<h3>נטילת הערבה וחביטתהּ</h3>
בזמן שבית המקדש היה קיים, היו מביאים בחג הסוכות ענפי ערבות לבית המקדש, וזוקפים אותם לצד המזבח כך שראשיהם יהיו כפופים על המזבח. לאחר מכן באו העם ולקחו בדי ערבות מאותם ענפים. זכר לכך הנהיגו הנביאים האחרונים - חגי, זכריה ומלאכי - ליטול ערבה בהושענא רבה, כלומר לקחת ערבה ולאחוז אותה בָּיַד, והנהיגו גם לחבוט אותה על הקרקע, כיוון שחביטת הערבה מכופפת אותה ויש בכך זכר לכפיפת הערבות על המזבח. ואף שבבית המקדש היו נוטלים ערבה בכל שבעת ימי החג, הנביאים הסתפקו בעשיית זכר למקדש יום אחד בלבד. וקבעו שהיום שבו ייעשה זכר למקדש הוא הושענא רבה, כיוון שיום זה התייחד במקדש משאר ימי החג, שכן בו הקיפו את המזבח שבע פעמים.
טעמים שונים נאמרו לנטילת הערבה ולחביטתה. יש שכתבו שהטעם לנטילת הערבה הוא שהערבה רומזת לאנשים השפלים בעם ישראל, אלו שאין בהם תורה ומצוות, ובנטילתה אנו מגלים שגם אלו הם בנים אהובים של הקב"ה, ומורים ששורש הבחירה של הקב"ה בעם ישראל אינו מצד המצוות והמעשים הטובים שעשו בבחירתם, אלא מצד הסגולה הפנימית שהטביע בהם הקב"ה.
כמה טעמים נוספים נאמרו למנהג חביטת הערבות. יש שכתבו שעלי הערבה דומים לשפתיים, ובחביטת הערבה יש רמז לכך שעל ידי קיום המצוות המרובות בחודש תשרי מתבטל כוח השטן וכביכול שפתיו ניתנות לארץ, ואין הוא יכול לקטרג על עם ישראל. ויש שכתבו שחביטת הערבה בקרקע רומזת לביעור מידת הדין והורדתה לארץ, ונוהגים כן בהושענא רבה, כיוון שהושענא רבה הוא יום דין. ויש שכתבו שחובטים את הערבה כדי להרבות בשמחה.
<h3>דיני נטילת הערבה</h3>
מעיקר הדין די ליטול ערבה אחת, אך טוב ליטול שלוש ערבות. ויש נוהגים ליטול חמש ערבות, וזאת על פי הקבלה. ונוהגים לאגוד את הערבות בחוט או בעלה של לולב, להוסיף להן הידור ויופי. וראוי שהערבות תהיינה יפות ומהודרות לכבוד המצווה.
נוהגים לחבוט את הערבה בקרקע חמש פעמים, וזאת על פי הקבלה. ויש שלאחר מכן חובטים את הערבה על כלים, כדי להסיר חלק מעליה, ולרמוז בכך להסרת מידת הדין מעלינו. ואין צורך להסיר את כל העלים מהערבה, וראוי להתחשב בכבוד בית הכנסת ובגבאים האחראים על ניקיונו, ולא 'להדר' בהורדת כל העלים מהערבה.
יש הנוהגים לנענע את הערבות מעט, לפני שחובטים אותן.
לאחר שחבטו את הערבות אין לדרוך עליהן או לזרוק אותן ישירות לאשפה ללא עטיפתן בשקית, כיוון שהערבות שימשו למצווה ויש לנהוג בהן כבוד. ויש נוהגים לשומרן לאפיית המצות או לשריפת חמץ, כדי לעשות בהן מצווה נוספת.
<h3>נטילת ערבה לנשים וילדים</h3>
נשים אינן חייבות לקיים את מנהג נטילת הערבה וחביטתהּ, כיוון שמנהג זה תלוי בזמן, וכן ילדים קטנים שלא הגיעו לחינוך אינם צריכים לקיים מנהג זה. ויש מיוצאי אשכנז הנוהגים שגם נשים, ילדים קטנים וילדות קטנות שלא הגיעו לחינוך מקיימים מנהג זה, כיוון שבסגולת מנהג זה לעורר רחמי שמיים על המקיימו.
<h3>פירוק הסוכה והוצאת הרהיטים ממנה</h3>
אין לפרק את הסוכה בהושענא רבה, שמא יזדקקו לה במשך היום. ועוד שיש בזה ביזיון לסוכה, שנראה כאילו היא לטורח על האדם והוא רוצה להיפטר ממנה. מזמן מנחה קטנה (סביב השעה ארבע אחר הצהריים בשעון קיץ), אפשר להחזיר את הרהיטים והכלים שבסוכה לבית, כיוון שניכר שהעברתם מהסוכה לבית היא לכבוד שמיני עצרת הקרב ובא, ואין בכך ביזיון לסוכה.
<h3>פרידה מהסוכה</h3>
יש הנוהגים להיפרד מהסוכה בהושענא רבה לפנות ערב באכילה ושתייה בסוכה, להראות את חביבות המצווה ואת הקושי להיפרד ממנה לשנה שלמה. בשעת הפרידה מהסוכה יש שנוהגים לומר: "יהי רצון מלפניך ה' אלוקינו ואלוקי אבותינו, שבזכות קיום מצוות סוכה זאת שקיימנו, נזכה ונחיה אורך ימים ושנות חיים לשנה הבאה בירושלים, ונזכה לישב בסוכה של לוויתן כמו שנאמר 'הַתְמַלֵּא בְסֻכּוֹת עוֹרוֹ', כן יהי רצון אמן". ויש הנוהגים לנשק את הסוכה לחיבוב המצווה, ואשרי מי שעובד את ה' בשמחה.
<h2>פרק כו - שמיני עצרת - שמחת תורה</h2>
<h3>שמיני עצרת ועניינו</h3>
היום השמיני של חג סוכות הוא יום טוב, והוא נקרא שמיני עצרת, כיוון שביום זה עוצרים מעשיית מלאכה. טעם נוסף לשם 'עצרת' הוא שעוצרים ביום זה את הפרידה מהדבקות בה' ומקדושת הימים המקודשים של ראשית השנה ומתייחדים עמו יום נוסף. כך אמרו חכמים: "משל למלך שזימן את בניו לסעודה לכך וכך ימים, כיון שהגיע זמנם להפטר ממנו, אמר בָּנַי בבקשה מכם, עכבו עמי עוד יום אחד, קשה עלי פרידתכם"!
שמיני עצרת מבטא את הקשר המיוחד בין הקב"ה לעם ישראל. בחג הסוכות מקריבים שבעים פרים כנגד שבעים אומות העולם, ובשמיני עצרת מקריבים פר אחד, כנגד ישראל. ואף ששבעים הפרים הקרבים כנגד אומות העולם רבים יותר מהפר הקרב כנגד ישראל, אין ה' שמח אלא בפר היחיד של ישראל, מאהבתו את עַמו. כך אמרו חכמים: "משל למלך בשר ודם שאמר לעבדיו: עשו לי סעודה גדולה. ליום אחרון אמר לאוהבו: עשה לי סעודה קטנה, כדי שאהנה ממך, שאין לי הנאה וקורת רוח בשל אלו, אלא בשלך". וכן אמרו חכמים: "משל למלך שעשה סעודה שבעה ימים וזימן את כל בני המדינה. כיון שעברו שבעת ימי המשתה אמר לאוהבו, כבר יצאנו ידינו מכל בני המדינה, נגלגל אני ואתה במה שתמצא, ליטרא [=מידת נפח] של בשר או של דג או ירק. כך אמר הקדוש ברוך הוא לישראל "בַּיּוֹם הַשְּׁמִינִי עֲצֶרֶת תִּהְיֶה לָכֶם", גלגלו במה שאתם מוצאים, בפר אחד ואיל אחד".
שמיני עצרת הוא חג בפני עצמו ואינו חלק מחג הסוכות. מברכים בו את ברכת "שהחיינו", אין יושבים בו בסוכה, ובתפילות היום אין אומרים: "ביום חג הסוכות הזה", אלא אומרים: "ביום שמיני חג עצרת הזה".
ביום זה, המבטא את הדבקות בין הקב"ה לישראל עַמו ואת אי רצונם להיפרד זה מזה, תיקנו חכמים שיסיימו את התורה וישמחו בה. זאת כיוון שהתורה היא המחברת ומקשרת בין ישראל לקב"ה, ועל ידה אין אנו נפרדים מה' אלא נשארים קרובים אליו ודבוקים בו כל השנה. ועל כן נקרא חג שמיני עצרת גם 'שמחת תורה'. סיום זה של התורה הוא סיום קריאת כל פרשיות חמישה חומשי תורה, שנקראו בשבתות כל השנה בתפילת שחרית בבתי הכנסת.
<h3>מנהג ההקפות</h3>
בליל שמחת תורה וביומו, נוהגים להוציא את כל ספרי התורה מארון הקודש ולהקיף את הבימה עִמם שבע פעמים, ורוקדים ושרים לכבוד התורה. וכל המרבה לשמוח בשמחת התורה בריקוד ובמחיאות כפיים, הרי זה משובח. וכך כותב הרמב"ם: "השמחה שישמח אדם בעשיית המצוה ובאהבת הא-ל שצוה בהן, עבודה גדולה היא. וכל המונע עצמו משמחה זו, ראוי להיפרע ממנו, שנאמר: 'תַּחַת אֲשֶׁר לֹא עָבַדְתָּ אֶת ה' אֱלֹהֶיךָ בְּשִׂמְחָה וּבְטוּב לֵבָב'. וכל המגיס דעתו (-מתגאה), וחולק כבוד לעצמו, ומתכבד בעיניו במקומות אלו, חוטא ושוטה. ועל זה הזהיר שלמה ואמר: 'אַל תִּתְהַדַּר לִפְנֵי מֶלֶךְ'. וכל המשפיל עצמו, ומקל גופו במקומות אלו, הוא הגדול המכובד העובד מאהבה. וכן דוד מלך ישראל אמר: 'וּנְקַלֹּתִי עוֹד מִזֹּאת וְהָיִיתִי שָׁפָל בְּעֵינָי', ואין הגדולה והכבוד אלא לשמוח לפני ה', שנאמר: 'וְהַמֶּלֶךְ דָּוִד מְפַזֵּז וּמְכַרְכֵּר לִפְנֵי ה''". וכן האר"י הקדוש גילה לאיש סודו שכל ההשגות שהשיג, שנפתחו לו שערי החכמה ורוח הקודש, באו לו על ידי שהיה שמח בכל עוז בשמחה של מצווה. ומסופר על הגאון מווילנה שהיה רוקד בשמחת תורה לפני התורה בכל כוחו, "והיה שמח מאוד ברוב עוז וחדווה, וחכמת אדם תאיר פניו כלפיד אש בוערת, ומספק כף אל כף ומכרכר בכל עוז לפני ספר התורה".
יש מיוצאי אשכנז הנוהגים לקרוא בתורה בפרשת וזאת הברכה בליל שמחת תורה לאחר ההקפות, ומעלים לתורה שלושה עולים, ולאחר הקריאה אומרים חצי קדיש.
<h3>קריאת התורה</h3>
בשמחת תורה בתפילת שחרית לאחר ההקפות, קוראים בתורה בשלושה ספרים. בספר הראשון קוראים את פרשת וזאת הברכה, ומסיימים את התורה. בספר השני קוראים את פרשת בראשית, כדי להראות שהתורה חביבה עלינו, ואף שסיימנו אותה, מיד אנו מתחילים לקוראה מחדש. ובספר השלישי קוראים את קרבנות החג בפרשת פנחס.
נוהגים להעלות לתורה את כל המתפללים בבית הכנסת, לכבוד התורה וכדי שכל אחד יזכה לשמוח בשמחת לימוד התורה. ועוד טעם יש לזה, שכל אחד יברך בציבור את ברכות התורה, ויודה לה' על שבחר בנו מכל העמים ונתן לנו את תורתו.
גם את הילדים נוהגים לעלות לתורה, כדי לחנכם לתורה ולחבבהּ עליהם. ילדים היודעים לקרוא בתורה עולים לתורה בפני עצמם, וילדים שאינם יודעים לקרוא בתורה עולים יחד, בעלייה הנקראת 'כל הנערים', ופורסים טלית מעל ראשיהם, והעולה לתורה מברך את ברכות התורה בקול ומוציאם בברכתו. ויש נוהגים שהקטנים מברכים יחד עם העולה. ולאחר מכן אומרים את הפסוק: "הַמַּלְאָךְ הַגֹּאֵל אֹתִי מִכָּל רָע יְבָרֵךְ אֶת הַנְּעָרִים וְיִקָּרֵא בָהֶם שְׁמִי וְשֵׁם אֲבֹתַי אַבְרָהָם וְיִצְחָק וְיִדְגּוּ לָרֹב בְּקֶרֶב הָאָרֶץ". ויש המוסיפים לומר את פסוקי ברכת כהנים ופסוקי ברכה נוספים.
העולה המסיים את פרשת וזאת הברכה נקרא 'חתן תורה', והעולה המתחיל את חומש בראשית נקרא 'חתן בראשית'. הטעם לכינויים אלו הוא שהקשר בין עם ישראל לתורה נמשל לקשר בין חתן לכלה, לכן המסיים את התורה ומשלים את המצווה נקרא 'חתן תורה', והמתחיל את סדר הלימוד החדש נקרא 'חתן בראשית'. ונוהגים לעלות לעליות אלו תלמידי חכמים המוכתרים בכתר תורה או אנשים חשובים מגדולי הקהל.
גדולה מעלת המסיים את התורה, שכן אמרו חכמים שהגומר את המצווה כאילו עשאהּ כולה, והוא נוטל שכר כנגד כולם. וכן גדולה מעלת המתחיל את התורה, שכן הוא נחשב כמכניס את הכלה לחופה. והזוכה בעליות אלו "ישמח ויגיל בלב שמחה עצומה מאוד שזכה למצווה גדולה זו, וביחוד חתן התורה ישמח שזכה בסיומה של תורתנו הקדושה, התמימה והנחמדה".
<h3>תפילת "יזכור"</h3>
לאחר קריאת התורה וההפטרה, נוהגים יוצאי אשכנז לומר את תפילת "יזכור", שבה נודבים צדקה לעילוי נשמת הנפטרים ומתפללים עליהם שזכות זו תעמוד להם, שייזכרו לטובה ויזכו לשהות במחיצת אבותינו ואימותינו הקדושים.
נוהגים שהמתפללים שהוריהם בחיים יוצאים מבית הכנסת בזמן תפילת "יזכור", כיוון שלא ראוי שחלק מהאנשים יעסקו בתפילה וחלק ישתקו וימתינו. ועוד שהזכרת הנפטרים והכאב המתלווה לה עלולים לעורר את צערם של הסובבים, ואין לאדם לצער את חברו בחג.
<h3>אמירת "משיב הרוח ומוריד הגשם"</h3>
בתפילת מוסף מתחילים לומר "משיב הרוח ומוריד הגשם", ונוהגים לומר לפני כן פיוטים העוסקים בבקשת הגשמים.
אין להתחיל לומר "משיב הרוח ומוריד הגשם" בתפילת מוסף לפני שהכריזו בבית הכנסת "משיב הרוח ומוריד הגשם". לכן בקהילות שנוהגים לומר בהן את פיוטי הגשם בחזרת הש"ץ של תפילת מוסף, יש להקפיד להכריז לפני תפילת הלחש של מוסף "משיב הרוח ומוריד הגשם", כדי שהציבור יוכל לומר זאת כבר בתפילת לחש של מוסף.
אדם שנאלץ להתפלל תפילת מוסף ביחידות, יקפיד להתפלל לאחר שהכריזו "משיב הרוח ומוריד הגשם" בבית הכנסת שהוא רגיל להתפלל בו, כדי שיוכל לומר בתפילתו "משיב הרוח ומוריד הגשם".
ראוי היה להתחיל לומר "משיב הרוח ומוריד הגשם" ביום טוב ראשון של חג הסוכות, כיוון שהדין על המים הוא בחג סוכות. אך אין מזכירים גשם בסוכות כיוון שהוא סימן קללה, שכן הוא אינו מאפשר לקיים את מצוות ישיבה בסוכה. לכן בחלוף חג הסוכות מתחילים לומר "משיב הרוח ומוריד הגשם". ומתחילים לומר "משיב הרוח ומוריד הגשם" רק בתפילת מוסף, כיוון שבזמן חז"ל בתפילת ערבית של שמיני עצרת, חלק מהציבור לא היה מגיע לתפילה, שכן בתי הכנסת היו מחוץ לעיר, וההליכה אליהם בחושך היתה כרוכה בטרחה ובסכנה; ובתפילת שחרית לא ניתן להכריז "משיב הרוח ומוריד הגשם" לפני תפילת עמידה, כיוון שאסור להפסיק בדיבור בין ברכת "גאל ישראל" לבין תחילת תפילת עמידה.
<h3>איסור ישיבה בסוכה בשמיני עצרת</h3>
אסור לשבת בסוכה בשמיני עצרת, כיוון שאין להוסיף על מצוות התורה, ואדם היושב בסוכה בשמיני עצרת נראה כאילו הוא מוסיף יום אחד למצוות הישיבה בסוכה. אדם שנצרך לשבת בסוכה בשמיני עצרת, עליו לפתוח סמוך לשקיעה בהושענא רבה פתח בסכך, בגודל ארבעה על ארבעה טפחים (שלושים ושניים ס"מ על שלושים ושניים ס"מ), ועל ידי זה יהיה ניכר שישיבתו בסוכה אינה לשם מצווה.
<h3>הקפות שניות</h3>
במוצאי שמחת תורה נוהגים לעשות הקפות נוספות לכבודה של תורה, וזאת על פי הקבלה, ורגילים לקרוא להקפות אלו "הקפות שניות".
<h3>אסרו חג</h3>
היום שלמחרת שמיני עצרת נקרא 'אסרו חג', ונוהגים להרבות בו קצת באכילה ובשתייה. משמעות הביטוי 'אסרו חג' היא קשירת החג, ומקורו בפסוק בתהילים "אִסְרוּ חַג בַּעֲבֹתִים עַד קַרְנוֹת הַמִּזְבֵּחַ". משמעו של פסוק זה הוא שיש לקשור את קרבן החג בחבלים עד להקרבתו על המזבח, אך חז"ל דרשו מפסוק זה שאפשר להיות קשור לחג גם ביום שלמחרת החג, ולמשוך את ההארות הרוחניות שהיו בחג ליום הבא אחריו.
מאסרו חג עד ראש חודש חשוון אין אומרים תחנון, כיוון שברוב ימי החודש עד אסרו חג לא אמרו תחנון, ומיעוט הימים הנותרים נגררים אחרי הרוב.
<h2>הערות למעיין</h2>
המשפט הראשון בכל הערת שוליים מציין את המקורות שמהם נלקחו הדברים.
כאשר מופיעים במשפט הראשון כמה מקורות המופרדים על ידי פסיק (ללא וי"ו החיבור ביניהם), הדברים מופיעים בכל אחד מהמקורות המצוינים. לדוגמה: כאשר מצוין "חיי אדם קלח ב, משנ"ב תקנד ה", הכוונה היא שהדברים מופיעים במלואם גם בחיי אדם וגם במשנה ברורה.
כאשר מופיעים במשפט הראשון כמה מקורות המופרדים על ידי פסיק עם וי"ו החיבור ביניהם, הדברים אינם מופיעים במלואם בכל מקור בפני עצמו, אלא רק בצירופם יחד. לדוגמה: כאשר מצוין: "שו"ע תקנד ב, ומשנ"ב שם יג", הכוונה היא שהמקור לדברים הוא בצירוף דברי השלחן ערוך והמשנה ברורה יחד.
כאשר מקור מופיע במשפט הראשון ללא המילה "עיין" לפניו, הדברים מפורשים במקור.
כאשר במשפט הראשון המילה "עיין" מופיעה לפני המקור, אפשר שהדברים אינם מפורשים במקור אלא קרובים לו.