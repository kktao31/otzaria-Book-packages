<h1>אהלי הלכה</h1>
הלכות ימים נוראים מבוארות בטעמיהן ליוצאי אשכנז וספרד
עם פסקי הלכות מאת הגאון הרב יעקב אריאל שליט"א
תשרי תשפ"ה
הרב יעקב אריאל
רמת גן
<h2>הקדמה</h2>
משה קיבל תורה מסיני. לא רק תורה קיבל משה רבנו מסיני, אלא גם הדרכה איך ללמדה. "אמר לו הקדוש ברוך הוא למשה, לא תעלה על דעתך לומר אשנה להם הפרק וההלכה עד שתהא סדורה בפיהם, ואיני מטריח עצמי להבינם טעמי הדבר ופירושו, לכך נאמר אשר תשים לפניהם - כשלחן הערוך ומוכן לאכול לפני האדם". לא די ללמד את ההלכה באופן שתהיה סדורה בפי הלומד, אלא יש גם ללמד את טעמה של כל הלכה.
בחיבור שלפנינו השתדלנו לכנס הלכות באופן שתהיינה בהירות, סדורות ומובנות בטעמיהן. כדרכנו בכרכים הראשונים על הלכות חנוכה, פורים, פסח, מועדי אייר, ספירת העומר ובין המצרים, שהתקבלו בסייעתא דשמיא בשמחה וברצון, כך גם בכרך זה, השתדלנו שלא לערוך משל עצמנו מאומה. אין מגמתנו בחיבור זה לחדש קוּלות או חוּמרות, שיטות הלכתיות או דרכי הוראה. מגמתנו להביא את ההלכה המסורה והמקובלת בישראל, על פי גדולי הפוסקים שעם ישראל נשען עליהם - מרן השלחן ערוך, הרמ"א וגדולי האחרונים. במקום שהאחרונים נחלקו בקביעת ההלכה, סמכנו סמיכה של ממש על המשנה ברורה, "שקבע לו כבר נחלת עולמים בתור ספר פוסק, מבוסס, שהלכה כמותו בכל מקום" (מאמרי הראי"ה ח"א עמ' 132), מלבד במקומות שגדולי הדור הבאים אחריו נטו מפסקיו, או במקרים שבהם יוצאי ספרד אינם נוהגים כמותו.
בשאלות המתחדשות, המסורות לגדולי תלמידי החכמים שבדור, או במקומות שבהם הכרעת ההלכה אינה ברורה, נועצנו במורנו ורבנו הגאון הרב יעקב אריאל שליט"א, המלווה את המכון ומדריכו מראשית דרכו. יאריך ה' ימיו בטוב ושנותיו בנעימים, ויזכה להמשיך להרביץ תורה לעדרים הצמאים לדבר ה', זו הלכה.
תפילתנו שמפעל זה יהיה בבחינת מוסיף והולך, להאיר את אורחות חיינו היהודיים בימות החול, במועד ובשבת.
<h2>אלול וראש השנה</h2>
<h2>מבוא</h2>
<h3>ראש השנה - המלכות והדין</h3>
ראש השנה הוא יום מרכזי בחיי כל יהודי. מצוות חשובות ומנהגים רבים בו, והכנות מיוחדות נעשות לקראתו בחודש אלול שלפניו. אמנם מהו עניינו ומהותו של יום מיוחד זה? בתורה, אין עניינו מפורש, ונאמר רק שהוא "יום תרועה" ומצווה לתקוע בו בשופר. אך מתפילות ראש השנה ומדברי חז"ל, אנו למדים על שני עניינים עיקריים הכלולים בו: ראשית, ראש השנה הוא יום המלכת ה' עלינו. "אמרו לפני מלכויות כדי שתמליכוני עליכם" - זו ליבת התפילות, ואחד הטעמים המרכזיים למצוות השופר. ושנית, ראש השנה הוא יום הדין, כנאמר בתפילת ראש השנה: "ועל המדינות בו ייאמר איזו ולחרב ואיזו לשלום... ובריות בו יפקדו להזכירם לחיים ולמוות".
במבט ראשון, נראה ששני ענייני מהות אלו לא רק שאינם קשורים זה בזה, אלא שמתלוות להם הרגשות מנוגדות: המלכת ה' מעוררת שמחה, כמו שכתוב על הגאון מווילנה, שהיה "שמח מאוד בעת תקיעת שופר, וכן אמר שצריך להיות ברוב שמחה וחדוה, כדוגמת המדינה ביום שממליכים מלך ומעטרים אותו, כן אנחנו בתקיעת שופר ממליכים להקב"ה בכל העולמות, שאנחנו עַמו". ולעומת זאת, העמידה בדין מעוררת פחד ויראה, כנאמר בגמרא: "אמרו מלאכי השרת לפני הקדוש ברוך הוא: רבונו של עולם, מפני מה אין ישראל אומרים שירה (הלל) לפניך בראש השנה וביום הכפורים? אמר להם: אפשר מלך יושב על כסא דין וספרי חיים וספרי מתים פתוחין לפניו - וישראל אומרים שירה".
אם כן, כיצד חברו שני ענייניו השונים של ראש השנה זה לזה, האם הם שניים שצורפו ליום אחד או שמתלכדים הם לשורש אחד?
<h3>מלכות ה' על ידי בריאת האדם</h3>
המפתח להבנת הקשר בין שני עניינים אלו נעוץ בהיות ראש השנה יום בריאת האדם. א' בתשרי הוא היום השישי לבריאת העולם, ובו נברא אדם הראשון והתגלתה מלכות ה' בעולם. כיצד? הגר"א בפירושו לספר משלי, מבחין בין ממשלה למלוכה: ממשלה היא בעל כורחם של הנתינים, ומלוכה היא לרצונם. כדי שיהיה מלך, צריך שיהיו נתינים המקבלים עליהם את מלכותו - "אין מלך בלא עם". על כן ביום בריאת האדם, מתחילה מלכות ד' להתגלות בעולם, כיוון שהאדם, כבן בחירה, קיבל עליו את מלכותו. ואכן, בכל יום שישי היו אומרים במקדש את השיר "ה' מלך גאות לבש", ומסבירה הגמרא: "על שם שגמר מלאכתו, ומלך עליהן", ומפרש הרמב"ם: "ביום שישי, שבו נשלמו מעשה בראשית ונברא גם האדם המבין רוממות ה', אומרים 'ה' מלך גאות לבש'".
בראש השנה, מלך אפוא הקב"ה על עולמו. ואכן, טעם מרכזי למצוות השופר הוא ללמד על המלכת ה' ביום בריאת האדם, כמו שכתב רבנו בחיי: "כיוון שביום זה ברא העולם והיה מלך, כי אין מלך בלא עַם, ודרך מלכי הארץ לתקוע בשופר בתחילת מלכותם, ועל כן צִוָנו שנתקע בשופר ביום זה בתחילת מלכותו, ללמד כי מלך אלוקים על גוים אלוקים ישב על כסא קדשו".
כפי שמלך ה' על מעשיו על ידי בריאת האדם ועל ידי הכרת האדם במלכותו, כך בכל שנה מתחדשת מלכות ה' בעולם על ידי קבלת מלכותו עלינו. בראש השנה אנו תוקעים בשופר, ממליכים את ה' ומתפללים שנכיר במלכותו, שלא נהיה משועבדים לשום כוח זר זולתו, שנקבל עלינו עול מלכותו ונעבוד אותו בחיינו הלאומיים והאישיים. אנו מבקשים שכבוד ה' יתגלה בחיי האומה, ושהעולם כולו יכיר במלכותו ויעבוד אותו.
<h3>יום הדין - ביטוי למלכות ה'</h3>
על הקשר הרעיוני בין מלכות ה', שהתחילה ביום בריאת האדם, ליום הדין, ניתן ללמוד מדברי רש"י, המסביר מדוע חותמים את ברכת "אתה קדוש" בתפילת העמידה בעשרת ימי תשובה ב"המלך הקדוש", ולא ב"הא-ל הקדוש" כמקובל בכל ימות השנה; וזו לשונו: "לפי שבימים הללו הוא מראה מלכותו לשפוט את העולם". מדבריו עולה כי משפט הוא ביטוי של מלכות. כיצד?
משמעות מלכות ה' על עולמו היא שיש לעולם מגמה ותכלית אלוקיות, שאליהן הוא מתקדם ואותן עליו לגלות. ועל כן ביום שמתחדשת בו מלכות ה', הקב"ה בוחן באיזו מידה העולם כולו מתקדם לקראת ייעודו, ובאיזו מידה כל אחד מהברואים מקדם את העולם לקראת תכליתו.
מציאות של דין נגזרת מקשר, מקִרבה ומשייכות. היותנו נידונים מלמד שאנו שייכים למגמת התיקון האלוקית של העולם. ככל שאדם משמעותי יותר עבור התכלית של תיקון העולם, כך דינו חשוב ומדויק יותר. לכן ישראל קודמים לאומות העולם בדין. אילו לא היינו חשובים בעיני ה', גם לא היה חשוב לפניו שנמלא את ייעודנו, והוא לא היה דן אותנו. אך כיוון שהוא אוהב אותנו ואנו חשובים לפניו ושייכים למגמת התיקון האלוקית, הוא מעמידנו בדין. גם העונשים הנגזרים במשפט, אין תכליתם לצער אותנו חלילה, אלא לעזור לנו להגיע לייעודנו ולתכליתנו, שהם המעלה והאושר שאין למעלה מהם - לגלות את שם ה' בעולם.
נמצא אפוא שמלכות ה' ויום הדין קשורים זה לזה בקשר הדוק, אף שהרגשה שונה מלווה את כל אחד מהם, ולשתי הרגשות אלו יש מקום בעבודת האדם בראש השנה.
<h3>שמחה בהמלכת ה'</h3>
היכולת לשמוח במלכות ה' בראש השנה אינה טבעית. בדרך הטבע, אדם שיש לו דין ומשפט הוא ירא וחרד, ואינו שמח. תחושת השמחה בראש השנה נובעת ממסירות הנפש של ישראל על ה' ומדבקותם בו. אף שראוי היה להם ביום זה לבכות ולהתחנן לפני ה' שירחם עליהם בדין - הם משליכים נפשם מנגד ושמחים ביום חידוש מלכותו. עניין זה מבואר בדברי החתם סופר:
"ראש השנה הוא יום שמחה ויום טוב, אך לעומת זה הוא יום חרדת הדין ותחלה לימי התשובה, ואם לא עכשיו אימתי? וראוי לבכות ולהתפלל ולבקש רחמים ותחנונים! אך אמוֹר אומרים עם ה': אנחנו נשליך נפשינו מנגד שלא להתעצב ביום חדות ה' אלוקי ישראל ויום גנוסיא שלו (-יום חידוש מלכותו) ונשמח עמו ויעבור עלינו מה. ואמנם זה גורם רחמים יותר מכמה תעניות, בִּרְאוֹת הקב"ה שהם אינם חסים על בקשת חייהם מפני כבודו יתברך שמו. וזה מה שאמרו חכמים 'המליכוני עליכם' ביום תחלת מלכות, 'כדי שיעלה זכרוניכם' על ידי זה 'לפני לטובה'".
דברים אלה גם מבארים מדוע אין מתוודים בראש השנה, אף על פי שהוא יום דין. מתוך אותה מסירות נפש של ישראל על כבוד שמים, אין הם עוסקים בווידוי אישי כדי לצאת זכאים בדין, אלא ממליכים עליהם את ה' בשמחה גדולה. הם אף כמעט ואינם מבקשים בתפילות על חייהם האישיים, אלא מתחננים על מלכות ה' שתתגלה. כעין זה, מבואר גם בסידור אשי ישראל, מדוע אין מתוודים ואין מבקשים בקשות אישיות בתפילת ראש השנה:
"הביטה וראה איך תקנו לנו קדמונינו את תפילת ראש השנה שנתקנה רק על כבוד השכינה, שיתגלה כבודו ותיראה מלכותו, כי הלא היה לנו להקהל ולעמוד על נפשינו ביום הדין הגדול והנורא הזה, לבקש חיים וסליחה ומזון ובנים, כי מי לא נפקד כהיום הזה?
אך העניין כמו שכתוב בזוהר הקדוש: 'ויהי היום ויתיצבו בני האלקים על ה'', 'היום' זהו יום הדין, יום ראש השנה, ו'יבואו בני האלקים להתיצב על ה'', אלו ישראל שבאו לתבוע את עלבון אלוקיהם, שכל העולם צווחים ככלבים: תן לנו חיים! תן לנו מזונות! ואין איש שם על לב לבקש על עלבון ה' ועל שמו המחולל בגויים בעוונינו, ואיה איפה יעיז האדם פניו לבקש על נפשו ויתרצה לנפשו מטובת עולם הזה?! ולכן אסרו לנו חז"ל להזכיר שום חטא ועוון, כדי שלא נפנה איש אחרי שרירות ליבו לבקש לנפשו סליחה ומחילה וכפרה על אשר סר מני דרך, וכן לא נפנה איש אחר נגעי לבבו לבקש בנים, חיים ומזונות ולהיות צווחין ככלב... אלא נשליך את כל הדברים הנוגעים לנו אחרי גוֵינו ויעבור עלינו מה שיהיה, רק נתמרמר כולנו במרירות לבנו ועינינו תרד דמעה ועפעפינו יזלו מים על הדר כבוד אלקינו אשר גלה ואשר נוטל כבוד מבית חיינו ותפארת מלכנו...".
לאור הדברים, אנו למדים כי החֵפֶץ בהתגלות מלכות ה' הוא שצריך למלא את לבבנו בראש השנה. ככל שאדם חפץ במלכות ה', שמח בה ומבקש עליה בכל לבו, כך הוא עסוק פחות בפחד על גורלו האישי. וככל שהחֵפֶץ בגילוי כבוד מלכות ה' ממלא פחות את לב האדם, כך הוא עשוי להיות עסוק יותר באימת הדין ובחשש ממה שיעלה בגורלו האישי.
הנצי"ב מדמה במשל את שמחת האדם בראש השנה, לאדם שהוא אוהבו של המלך, שהיה לו משפט באחת ממדינות המלך הרחוקות. המלך רצה לזכּוֹתו בדין אך לא מצא צד זכות במעשיו שעל פיו יוכל לזכּוֹתו. מה עשה? קבע את משפטו ליום שבו יגיע המלך לאותה מדינה. בבוא המלך לאותה מדינה, הכול יצאו לקראתו ששים ושמחים בו, וגם אוהבו של המלך שצריך היה לעמוד למשפט - שכח את כל דאגותיו ויצא לקראת המלך בשמחה גדולה. כך ראו הכול שהוא אוהבו של המלך וראוי להצדיקו בדין.
אמנם לעתים אין האדם חש באימת הדין, לא משום מסירותו אל ה', אלא מפני שאינו מפנים את עומק הדין ומשמעותו, ואינו מאמין שגורלו נקבע בידי שמים ביום זה. הוא חי בהרגשת יציבות מדומה, סומך על כוחו ועוצם ידו, ועל כן הוא שאנן ושלו. כמובן שמצב כזה אינו רצוי כלל, והנצי"ב מזהיר ממנו בהמשך דבריו:
"ובכל זאת מי שיודע בנפשו שאהבת ה' בקרבו משליך עצבונו מלבבו ושמח בשמחתו יתברך שמו, וזה עצמו הוא זכות גדול, רק שיהא באמת, ולא מהול בשמחה של הבל, כשמשכח עצבונו שלא בשביל כבודו יתברך שמו. והיינו דכתיב 'אשרי העם יודעי תרועה ה' באור פניך יהלכון', רצה לומר שיודעים אימת הדין ומכל מקום הולכים בשמחה באור פני ה", מה שאין כן כשאין להם אימת הדין, אין זו רבותא (-גדוּלה)".
<h3>המלכת ה' בראש השנה - התשתית לתשובת האדם</h3>
מסירות נפשם של ישראל על המלכת ה' בראש השנה מעוררת את מידת הרחמים, כפי שכתב החתם סופר; אך יתרה מכך, העיסוק בהמלכת ה' גם בונה את התשתית לתשובה עמוקה. חטאי האדם נובעים מחיסרון בדעתו, והוא מגיע לחטא כאשר הוא שבוי במבט חיצוני, ואין לו השקפה אמונית בהירה על העולם והחיים: הוא אינו מכיר במלכות ה', אין הוא מכיר את מעלת נשמתו שלו, ואינו מוּדע לערך הדרכתה של תורת ה' שניתנה לעם ישראל. מתוך חיסרון דעת זה הוא נופל בחטא ומעשיו מקולקלים. אמנם שני סוגי תשובה יכול האדם לעשות: תשובה מיראה ותשובה מאהבה. בתשובה מיראת העונש, אין האדם מתקן את החיסרון בדעתו ואינו מכיר בטעותו, אלא משנה רק את מעשיו ואת הנהגתו, מתוך פחד מעונש. תשובה כזו עדיין אינה תשובה שלמה, והיא כוללת רק נתח צר מאישיות האדם. התשובה המעולה והמובחרת היא תשובה מאהבה, שבה האדם משנה את תודעתו והכרתו, ומתוך כך מגיע לאהבת ה', לשייכות לתורה ולמצוותיה, ומשנה את כל מעשיו על פי השקפת עולם שלמה. על כן, לפני שהאדם בא לעסוק בתיקון פרטים, מעשים ומידות, עליו לעסוק בכלל שמתוכו נובעים פרטים אלו - בתשובת הדעת ובחזרה אל אהבת ה'. תשובה זו תהיה הבסיס לתיקון הפרטים ותעניק לו ערך אחר לחלוטין, ובזכותה האדם יפעל מתוך אהבת ה' ושייכות לתורתו, ולא רק מתוך יראת עונש.
מגודל אהבתו לעַמו, רצה הקב"ה שבימי התשובה תהיה תשובתנו מאהבה. על כן תיקן לנו את ראש השנה - יום מלכות ה', שאין מתוודים בו אלא עוסקים בו בהמלכת ה' בשופר ובתפילת מלכויות, זיכרונות ושופרות. בכך תהא תשובתנו תשובה מאהבה. אנו דוחים מעט את תיקון הפרטים ואין מתוודים בפינו על מעשינו, כדי לעסוק בשורש שמתוכו יבוא התיקון השלם. על ידי המלכת ה' בתפילתנו אנו מתעלים להשקפת עולם שלמה, ומתוכה נתרומם בימי התשובה ונזכה לתקן את כל אורחות חיינו.
"אַשְׁרֵי הָעָם יוֹדְעֵי תְרוּעָה ה' בְּאוֹר פָּנֶיךָ יְהַלֵּכוּן". יהי ה' עמנו להיות "יודעי תרועה", לשמוע קול שופר ולהתעורר לתשובה ולתיקון, ובזכות תשובה מאהבה נכתב ונחתם לחיי ברכה ושלום, אור וטוב.
<h2>פרק א - חודש אלול ומנהגיו</h2>
<h3>חודש אלול</h3>
ארבעים הימים שמראש חודש אלול ועד יום הכיפורים הם ימי רחמים ורצון, שבהם סלח ה' לעם ישראל על חטא העגל. בימים אלו, עלה משה רבנו למרום, והתפלל לה' שיסלח לעם ישראל, ובסיומם נתן ה' למשה את הלוחות השְנִיים, ואמר לו: "סלחתי כדבריך". לכן ימים אלו נקבעו לימי תפילה ותשובה.
שמו של חודש אלול רומז לתוכן המיוחד שלו. מובא בשם האר"י הקדוש, ש'אלול' הוא ראשי התיבות של הפסוק משיר השירים: "אני לדודי ודודי לי". פסוק זה מבטא את האהבה שבין הדוֹד (-האיש) לרעיה (-אשתו), שהם הקב"ה וכנסת ישראל. אהבה זו מתגלה ביתר שאת בחודש אלול, ולכן בחודש זה, תשובתו של האדם ותפילתו מקובלות יותר.
רבי שניאור זלמן מלאדי, בעל ה'תניא', המשיל את הארת חודש אלול למצב שבו מלך נמצא בשדה. כאשר המלך נמצא בארמון, רק יחידי סגולה יכולים להיכנס אליו, וגם הם יכולים לעשות זאת רק בקבלת רשות מיוחדת. אבל כאשר מלך יוצא לבקר בעיר מערי ממלכתו, יוצאים אנשי העיר לקראתו, ומקבלים את פניו בשדה. ואז, כאשר המלך בשדה, הוא מקבל את כולם בסבר פנים יפות ומראה להם פנים שוחקות, וכל אחד יכול לגשת אל המלך, ולזכות בהארת פנים ממנו. כך גם בחודש אלול, כל אדם יכול להתקרב אל ה', והתקרבות זו נענית במאור פנים אלוקי ובפנים שוחקות, המסייעים לאדם לחזור בתשובה ולהתקרב אל ה'.
חודש אלול הוא גם חודש של הכנה לימים הנוראים, שבהם נכתב ונחתם דינו של כל אדם. כשם שאדם שיש לו משפט, מתכונן מבעוד מועד למשפטו ועושה כל שביכולתו כדי לצאת זכאי, כך לפני ימי הדין, על כל אדם להתבונן בדרכיו, לשוב בתשובה על מעשיו השליליים ולהתחזק בעשיית הטוב והישר בעיני ה', כדי שיזכה להיכתב ולהיחתם לחיים טובים. שמו של חודש אלול רומז גם לכך שתעודתו היא בחינת המעשים ותיקונם , שכן פירוש המילה 'אלול' בארמית הוא חיפוש ובדיקה, כפי שמובא בתרגום אונקלוס לפסוק "וְיָתֻרוּ אֶת אֶרֶץ כְּנַעַן" - "ויאללון ית ארעא". יש להרבות בימים אלו גם בתפילה ובצדקה, שבסגולתן לבטל גזרות רעות.
<h3>אמירת סליחות</h3>
כיוון שימי אלול הם ימי רצון, מרבים בהם בסליחות ובתחנונים. יוצאי ספרד נוהגים לומר סליחות בכל חודש אלול, מלבד בראש חודש ובשבתות, ויוצאי אשכנז נוהגים לומר סליחות מיום ראשון הסמוך לראש השנה. אך כאשר ראש השנה חל ביום שני או ביום שלישי בשבוע, יוצאי אשכנז מקדימים לומר סליחות מיום ראשון בשבוע שלפני כן. הטעם למנהג יוצאי אשכנז מבוסס על שני כללים. כלל אחד הוא שצריך לומר סליחות לפחות ארבעה ימים לפני ראש השנה, וכלל שני הוא שהיום שבו יש להתחיל לומר סליחות הוא יום ראשון. לכן, כאשר ראש השנה חל ביום חמישי או בשבת (ראש השנה אינו יכול לחול ביום שישי), מתחילים לומר סליחות ביום ראשון הסמוך לראש השנה. אך כאשר ראש השנה חל בימים שני או שלישי (ראש השנה אינו יכול לחול בימים ראשון ורביעי), מתחילים לומר סליחות ביום ראשון בשבוע שלפני כן; משום שאם יתחילו לומר סליחות ביום ראשון הסמוך לראש השנה, לא יספיקו לומר סליחות ארבעה ימים לפני ראש השנה.
הטעם לאמירת הסליחות לפחות ארבעה ימים לפני ראש השנה נעוץ במנהג שהתקיים בעבר, שבו נהגו רבים להתענות עשרה ימים, בתור חלק מסדר התשובה של הימים הנוראים. עיקר ימי התענית היו בעשרת ימי תשובה, אך יש ארבעה ימים שאסור להתענות בהם, מתוך עשרת ימי התשובה. הימים האסורים בתענית הם שני ימי ראש השנה, שבת תשובה וערב יום כיפור. כדי להשלים את עשרת ימי התענית, נהגו להתענות ארבעה ימים לפני ראש השנה, ומכיוון שבימי התענית נהגו לומר סליחות, השתרש המנהג לומר סליחות ארבעה ימים לפני ראש השנה. טעם נוסף לכך שאומרים סליחות ארבעה ימים לפני ראש השנה קשור בהשוואה שבין תשובת האדם להקרבת קרבן. בראש השנה עלינו להרגיש כאילו אנו מקריבים את עצמנו כקרבן לפני ה', שכן ביום זה אנו ממליכים את ה' למלך, ומבטלים את כל רצונותינו האישיים. כשם שארבעה ימים לפני הקרבת קרבן על המזבח, יש לוודא שאין בו מום, כך ארבעה ימים לפני ראש השנה, עלינו לוודא שאנו נקיים מכל מום רוחני, ואמירת הסליחות מעוררת את האדם לשוב בתשובה ולתקן את נגעי לבבו.
הטעם לכך שמתחילים לומר סליחות ביום ראשון בשבוע הוא שיום זה הוא היום הראשון לבריאת העולם. ביום הראשון לבריאה, קיום העולם היה בחסד גמור, כיוון שהאדם העובד את ה' וזוכה לשפע בזכות מעשיו, עדיין לא נברא. לכן מתאים לומר סליחות ולעורר את חסד ה' עלינו ביום זה. ועוד, שרצו להתחיל את אמירת הסליחות מתוך שמחה של מצווה; ולכן הסמיכו את אמירת הסליחות לשבת, כיוון שבשבת אנשים פנויים ממלאכתם ועוסקים בתורה המשמחת לב.
<h3>הזמן ביממה לאמירת הסליחות</h3>
הזמן המתאים ביותר לאמירת הסליחות הוא בשלוש השעות האחרונות של הלילה, כיוון שזמן זה הוא עת רצון, והתפילות מתקבלות בו יותר מאשר בזמנים אחרים. גם חצות הלילה הוא זמן מתאים לאמירת סליחות, כיוון שגם הוא עת רצון. המנהג הרווח היום הוא לומר סליחות זמן מה לפני תפילת שחרית. אם לא אמרו סליחות בזמנים אלו, אפשר לומר סליחות בכל שעות היום, מלבד בחצי הראשון של הלילה (מתחילת הלילה עד חצות הלילה), שאין אומרים בו סליחות, וזאת על פי הקבלה. ויש סוברים שבשעת הדחק, אפשר לומר סליחות בתחילת השליש השני של הלילה, כלומר בדרך כלל, סביב השעה רבע לאחת עשרה בלילה (בשעון קיץ), שגם זמן זה הוא עת רצון. ומנהג זה רווח מאוד בארץ, כיוון שאמירת סליחות בחצות מקשה על ניהול החיים התקינים; ומכיוון שרווח הנוהג ללכת לישון מאוחר, קימה לפנות בוקר קשה לרבים.
רבים מיוצאי אשכנז נוהגים לומר את הסליחות של היום הראשון בחצות הלילה, כדי להסמיך את אמירתן לצאת השבת, כיוון שבסליחות אלו ישנו פיוט הפותח במילים "במוצאי מנוחה קִדמנוך תחילה".
<h3>אמירת הסליחות ביחידות</h3>
לכתחילה, יש לומר את הסליחות בציבור, כיוון שתפילת הציבור נשמעת יותר. אם אי אפשר לומר את הסליחות בציבור, אפשר לאומרן ביחיד, אך במקרה זה אין לומר את שלוש עשרה מידות הרחמים ("ה' ה' אל רחום וחנון וכו'"). זאת כיוון שכאשר שלוש עשרה מידות הרחמים נאמרות בדרך תפילה ובקשת רחמים, הן נחשבות דבר שבקדושה, שאפשר לאומרו רק במניין.
האיסור לומר את שלוש עשרה מידות הרחמים ביחיד הוא רק כשאומרים אותן בדרך תפילה, אך מותר לאומרן בדרך לימוד. לכן אדם האומר סליחות ביחיד, יכול לקרוא את שלוש עשרה מידות הרחמים בטעמי המקרא, שכן אז ניכר שהן נאמרות בדרך לימוד ולא בדרך תפילה.
כאשר מתפללים ביחידות, גם אין אומרים את חלקי הסליחות שתוקנו בארמית. זאת כיוון שאדם המתפלל ביחידות זקוק לעזרת מלאכי השרת כדי שתפילתו תתקבל, ומלאכי השרת אינם מסייעים למתפלל בשפה זרה, כדי שאנשים יקפידו להתפלל בעברית, שהיא לשון הקודש, וכדי שלא ירבו עמי ארצות שאינם יודעים עברית. ויש מיוצאי ספרד הנוהגים לומר את חלקי הסליחות שתוקנו בארמית, גם בתפילה ביחידות.
<h3>דרך אמירת הסליחות</h3>
יש לעמוד בזמן אמירת "אל מלך יושב על כסא רחמים", שלוש עשרה מידות הרחמים והווידוי ("אשמנו, בגדנו וכו'"). הטעם שיש לעמוד בזמן אמירת שלוש עשרה המידות הוא שאמירתן נחשבת דבר שבקדושה, ויש לעמוד בזמן אמירת דבר שבקדושה. אמירת "אל מלך וכו'" היא הכנה לאמירת שלוש עשרה המידות והיא טפלה לה, ולכן גם בה יש לעמוד. ובזמן אמירת הווידוי יש לעמוד, כדי שהווידוי ייאמר בדרך הכנעה.
בכל שאר הסליחות, נחלקו המנהגים. לפי מנהג יוצאי אשכנז, אין חובה לעמוד במשך אמירת שאר הסליחות, אך טוב לעמוד בהן. ולפי מנהג יוצאי ספרד, אין צורך לעמוד באמירת שאר הסליחות, ואדרבה, נהגו לאומרן בישיבה, ולעמוד רק בחלק הסליחות שמתחיל בפיוט "שבט יהודה", עד "אחד הוא אלוקינו".
<h3>ברכות התורה</h3>
כאשר הסליחות נאמרות לפני תפילת שחרית, יש לומר לפניהן את ברכות התורה, כיוון שבסליחות ישנם פסוקים רבים, ואין לומר פסוקים לפני ברכות התורה.
<h3>עיטוף בטלית</h3>
ראוי ששליח הציבור יתעטף בטלית בזמן אמירת הסליחות, מפני כבוד הציבור. ויש מיוצאי ספרד הנוהגים ששליח הציבור אינו מתעטף בטלית בזמן אמירת הסליחות.
<h3>אמירת סליחות הגורמת ביטול תורה</h3>
תלמידי חכמים ובחורי ישיבות הרגילים לעסוק בתורה בלילה, ואם ישכימו לומר סליחות, יהיו עייפים במשך היום ואיכות לימודם תיפגע - אם הם מיוצאי ספרד, הנוהגים לומר סליחות מתחילת חודש אלול, הרשות בידם למעט באמירת הסליחות בחודש אלול, אך יקפידו לומר סליחות לפחות פעמיים בשבוע, בימי שני וחמישי. ואם הם מיוצאי אשכנז, המתחילים לומר סליחות רק מספר ימים לפני ראש השנה, יאמרו סליחות בכל הימים, ככל אדם.
<h3>זהירות מאמירת דברים שאינם נכונים</h3>
באמירת הסליחות, יש לשים לב שלא לומר דברים שאינם נכונים. לדוגמה: אדם האומר את הסליחות בשעה מאוחרת ביום, לא יאמר "קמתי באשמורת לבקש על עווני", או "שחר קמתי להודות לך אלוקי תהילתי".
<h3>אמירת סליחות עם חתן או בעל ברית מילה</h3>
כאשר בין אומרי הסליחות ישנו חתן או אחד מבעלי הברית, שהם אבי הילד, המוהל והסנדק, מקצרים באמירת הסליחות. יוצאי אשכנז מסיימים את הסליחות לפני הווידוי, ויוצאי ספרד מדלגים על הווידוי ועל נפילת אפיים.
<h3>תקיעת שופר</h3>
יוצאי אשכנז נוהגים לתקוע בשופר בחודש אלול, בכל יום אחרי תפילת שחרית. מתחילים לתקוע בשופר בראש חודש, כיוון שביום זה עלה משה רבנו להר סיני לקבל את הלוחות השניים, ותקעו ביום זה בשופר כדי לציין את יום עלייתו. ציון יום עלייתו של משה רבנו היה חשוב, כיוון שחטא העגל נגרם מחמת טעותו של עם ישראל בחישוב מספר הימים שבהם משה שהה בהר סיני, בקבלת הלוחות הראשונים. כאשר משה לא הגיע ביום שעם ישראל סבור היה שהוא יגיע, עם ישראל איבד את שיווי משקלו הרוחני, ונכשל בחטא העגל. כדי שדבר זה לא ישנה, פרסמו את יום עלייתו של משה בתקיעת שופר. זכר לאותה תקיעה שבאה למנוע את עם ישראל מן החטא, גם אנו תוקעים בשופר בראש חודש אלול, כדי שנתעורר להימנע מן החטא. מלבד זאת, תוקעים בשופר בחודש אלול כדי שנתעורר לחזור בתשובה ולהתחזק בקיום המצוות לקראת יום הדין, כיוון שתקיעת השופר מעוררת את הלב לשוב בתשובה ולעשות את מצוות ה', כמו שנאמר "אִם יִתָּקַע שׁוֹפָר בְּעִיר וְעָם לֹא יֶחֱרָדוּ".
יוצאי ספרד אינם תוקעים בשופר לאחר תפילת שחרית, ויש מהם שנוהגים לתקוע בשופר תוך כדי אמירת הסליחות.
<h3>אמירת "לדוד ה' אורי וישעי"</h3>
מראש חודש אלול ועד הושענא רבה, יוצאי אשכנז נוהגים לומר את פרק כז בתהילים, הפותח בפסוק "לדוד ה' אורי וישעי", בבוקר ובערב. בבוקר אומרים פרק זה בסוף תפילת שחרית, ובערב, יש שנוהגים לומר פרק זה לאחר תפילת מנחה, ויש שנוהגים לאומרו לאחר תפילת ערבית.
אומרים פרק זה בחודש אלול, על סמך דרשת חז"ל לפסוק "לדוד ה' אורי וישעי". לפי דרשתם, המילה "אורי" רומזת לראש השנה, כיוון שהוא היום שבו אנו מקווים שה' יוציא כאור צדקנו; והמילה "ישעי" רומזת ליום הכיפורים, שהוא היום שבו אנו מקווים לישועת ה' ולמחילה על עוונותינו. הפסוק "כִּי יִצְפְּנֵנִי בְּסֻכֹּה", שבהמשך הפרק, רומז לחג הסוכות. אמנם כדי שראש השנה ויום הכיפורים יהיו ימים של אור וישועה, יש להתכונן להם מבעוד מועד, ולכן מתחילים לומר פרק זה כבר בראש חודש אלול.
<h3>תפילה על אנשים שיצאו לתרבות רעה</h3>
בחודש אלול ובעשרת ימי תשובה, נכון מאוד להתפלל בברכת "השיבנו אבינו לתורתך" שבתפילת עמידה, על אנשים שנטו מדרכי ה' ותורתו ויצאו לתרבות רעה, למגינת לב. במיוחד ראוי להתפלל על קרובי משפחה וחברים. אך ראשית כל יש לאדם להתפלל על עצמו, שיזכה לחזור בתשובה שלמה לפני ה'.
<h3>הראוי להיות שליח ציבור בסליחות ובימים נוראים</h3>
כדי שתפילת הציבור תתקבל ברצון, יש לבחור לאמירת הסליחות ולתפילות הימים הנוראים שליח ציבור הגון. שליח ציבור הגון הוא אדם עניו, נקי מעברות, הרגיל ללמוד תורה, נביאים וכתובים, וניגוניו נעימים, וקולו ערב, והוא רצוי לציבור. כאשר יש כמה אנשים המתאימים להיות שליחי ציבור, יש לבחור את האדם הגדול ביותר בתורה ובמעשים טובים.
עוד רצוי ששליח הציבור יהיה לפחות בן שלושים, ושיהיה נשוי. החשיבות בהיות שליח הציבור בן שלושים היא משום שבגיל זה אדם כבר מכיר במורכבות החיים ובמגבלותיו שלו, ומתוך כך דעתו מיושבת עליו ולבו נשבר ונדכה. והחשיבות בהיות שליח הציבור נשוי היא משום שאדם נשוי שמור יותר מהרהורי עברה.
כאשר ישנם שני שליחי ציבור, האחד אדם פשוט, בן שלושים ונשוי, והשני בן תורה וירא חטא, אך אינו בן שלושים ואינו נשוי, בן התורה קודם. זאת כיוון שמעלת התורה ומעלת יראת החטא גדולות לאין ערוך ממעלת היות האדם מעל גיל שלושים ונשוי.
אדם שקיבל חינוך ראוי, ואף על פי כן נכשל ועבר עברות במזיד פעמים רבות, אינו ראוי להיות שליח ציבור, אף אם הוא חזר בתשובה, כיוון שרושם העברות טבוע בו. במה דברים אמורים? כאשר תשובתו היא תשובה מיראה, אך אם תשובתו היא תשובה מאהבה, הרי הוא ראוי להיות שליח ציבור, כיוון שזדונותיו נעשו כזכויות.
<h3>אָבֵל בתור שליח ציבור</h3>
מנהג יוצאי אשכנז שאָבֵל הנמצא בתוך שנת האֵבֶל על אחד מהוריו, או בתוך השלושים לפטירת אחד מקרוביו, לא יהיה שליח ציבור בראש השנה וביום כיפור, כיוון שמידת הדין מתוחה עליו, ותפילתו פחות מקובלת. אמנם אם אין שליח ציבור הגון כמוהו, כגון שאין שליח ציבור אחר גדול בתורה ובמעשים טובים כמוהו, או שאין שליח ציבור אחר שקולו ערב כמוהו, האָבֵל רשאי להיות שליח ציבור.
<h3>ברכת "לשנה טובה תכתב ותחתם"</h3>
נוהגים שהכותב מכתב לחברו מראש חודש אלול עד יום כיפור, מברך אותו שייכתב וייחתם לשנה טובה, כיוון שברכה של אדם מישראל פועלת ומשפיעה, בפרט בחודש אלול. ועוד טעם למנהג זה, כדי לקבוע בלבנו שההכנה הראויה לימי הדין היא לדאוג לסובבים אותנו, ולא רק לעצמנו, ולהרבות אהבה ואחווה בעם ישראל.
<h2>פרק ב - ערב ראש השנה</h2>
ערב ראש השנה הוא היום האחרון בשנה, ויש לייחד אותו להכנה רוחנית לקראת ראש השנה, ולהרבות בו בתורה ובמעשים טובים.
<h3>מנהג התענית בערב ראש השנה</h3>
יש הנוהגים להתענות בערב ראש השנה, כדי להיכנס לעשרת ימי תשובה מתוך הכנעה ושברון לב. ועוד טעם יש לתענית זו, והוא שבכוחה לעורר את האדם לתשובה, וקיבלו חז"ל שהעושה תשובה בערב ראש השנה, שהוא היום האחרון של השנה, נחשבת לו תשובתו כאילו חזר בתשובה כל השנה.
חכמים ביארו את ערכה של תענית זו במשל "למדינה שחייבת מס למלך ולא נתנו לו. בא אליה עם חייליו לגבות את חובו, כשהתקרב אל העיר, יצאו גדולי המדינה לקראתו ואמרו לו: אין לנו מה ליתן לך! הניח להם שליש. כיון שהתקרב לעיר יותר, יצאו בינונֵי העיר לקראתו. הניח להם שליש שני. כשהתקרב עוד יותר, יצאו כל בני העיר לקראתו, והניח להם הכול. המלך זה הקדוש ברוך הוא, בני המדינה אלו ישראל. ערב ראש השנה, הגדולים מתענים ומוותר להם שליש עונותיהם, בעשרת ימי תשובה, הבינונים מתענים ומוותר להם שני שלישים, ביום הכיפורים הכל מתענים, ומוותר להם הכל".
הנוהגים להתענות בערב ראש השנה אינם משלימים את התענית, כדי שלא להיכנס לראש השנה מעונים. ונחלקו המנהגים עד מתי יש להתענות: יש שמתענים עד חצות היום, ויש שמתענים עד זמן מנחה גדולה (חצי שעה אחר חצות היום), ומתפללים מנחה ואחר כך אוכלים; ויש שמתענים עד זמן פלג המנחה (שעה ורבע זמנית לפני סוף היום).
בזמננו, רבים אינם נוהגים להתענות בערב ראש השנה, כיוון שירדה חולשה לעולם. ומי שהתענית תגרום לו לביטול תורה או לחוסר כוונה בתפילה, עדיף שלא יתענה, וילמד ויתפלל כראוי.
<h3>אמירת תחנון</h3>
בערב ראש השנה, אין אומרים וידוי ותחנון בתפילות שחרית ומנחה, כיוון שרושם החג מתחיל להופיע כבר בערב החג. אבל אומרים תחנון בסיום אמירת הסליחות, כיוון שהזמן הראוי ביותר לאמירת הסליחות הוא בלילה, ובלילה ניתן לומר תחנון. ואומרים תחנון גם כאשר הסליחות נאמרות ביום, כיוון שנקבע הדבר לומר תחנון בסוף הסליחות.
<h3>תקיעת שופר</h3>
בערב ראש השנה אין תוקעים בשופר, כדי להפסיק בין התקיעות של חודש אלול לתקיעות של ראש השנה. על ידי זה מובלטת מעלת התקיעות בראש השנה - שהתקיעות בראש השנה הן מצווה מן התורה ואילו התקיעות שתוקעים בחודש אלול הן תקיעות של רשות או תקיעות שיסודן במנהג.
<h3>התרת נדרים</h3>
נוהגים לעשות התרת נדרים בערב ראש השנה. התרת נדרים כוללת שני עניינים; ביטול הנדרים שנידרו בעבר, עד ערב ראש השנה, וביטול הנדרים שעתידים לידור מעתה והלאה.
התרת נדרי העבר נעשית על ידי חרטת האדם על נדריו שנדר, בפני שלושה אנשים המשמשים כבית דין, ובקשתו מהם שיתירו לו את נדריו. חברי בית הדין נענים לבקשתו, ואומרים שלוש פעמים: "הכול יהיו מותרים לך, הכול יהיו שרויים לך", ובכך הם מתירים את הנדרים, ומשחררים את האדם מהחובה לקיימם. ביטול הנדרים שהמבקש עתיד לידור, נעשה על ידי מסירת מודעה (הצהרה), שהוא מבטל מראש את כל הנדרים שהוא עתיד לידור מכאן ולהבא, ואף אם הוא יידור במהלך השנה איזה נדר, לא יהיה לנדר זה שום תוקף.
הטעם להתרת הנדרים לפני ראש השנה הוא שתחילת השנה היא הזמן המתאים לבטל את כל הנדרים שאדם עתיד לידור במהלך השנה; וכן לקראת ראש השנה, מתנקים מעוון נדרים, שהוא עוון חמור.
יש מיוצאי ספרד הנוהגים לעשות את התרת הנדרים בפני עשרה, כדי שההתרה תכלול גם נדרים שנדרו בחלום, שכדי להתירם, צריך עשרה מתירים. ויוצאי אשכנז אינם מדקדקים בזה.
אדם שנדר נדר, לא יסמוך על כך שנדרו בטל מחמת התרת נדרים שעשה בערב ראש השנה בלא להתייעץ עם תלמיד חכם הבקי בהלכות נדרים, כיוון שיש נדרים שהתרת נדרים זו אינה מתירה אותם.
מעיקר הדין, כמה אנשים יכולים לומר יחד את נוסח התרת הנדרים בפני בית הדין, ובית הדין יתיר את נדרי כולם יחד. ויש הנוהגים שכל אחד אומר את נוסח ההתרה בנפרד.
נשים אינן צריכות לעשות התרת נדרים בערב ראש השנה, והן יכולות לסמוך על התרת הנדרים הנעשית בתפילת "כל נדרי", בערב יום הכיפורים.
<h3>תפילה בבית הקברות</h3>
יש הנוהגים ללכת בערב ראש השנה לבית הקברות, לתת צדקה ולהרבות שם בתפילה, כיוון שבבית הקברות קבורים צדיקים, והתפילה שם מקובלת יותר. כאשר אדם מתפלל בבית הקברות, לא יתפלל למתים, אלא יבקש מהקב"ה שירחם עליו בזכות הצדיקים הקבורים שם.
<h3>כיבוס ותספורת לכבוד ראש השנה</h3>
בערב ראש השנה, מכבסים את הבגדים ומסתפרים לכבוד ראש השנה, להראות שאנו בטוחים בחסדו של הקב"ה, שיוציא לצדק משפטנו. כך אמרו חכמים בתלמוד הירושלמי: "נאמר 'כִּי מִי גוֹי גָּדוֹל אֲשֶׁר לוֹ אֱלֹקִים קְרֹבִים אֵלָיו כַּה' אֱלֹקֵינוּ בְּכָל קָרְאֵנוּ אֵלָיו', רבי חנינא ורבי יהושע אומרים, מנהגו של עולם אדם שיש לו דין לובש שחורים ומתעטף שחורים ומגדל זקנו ואינו חותך את צפרניו, לפי שאינו יודע איך יצא דינו, אבל ישראל אינם כן, לובשים לבנים ומתעטפים לבנים ומגלחים זקנם ומחתכים צפרניהם, ואוכלים ושותים ושמחים בראש השנה, לפי שיודעים שהקב"ה יעשה להם נס".
דברים אלו מעוררים שאלה: הרי בכל ראש השנה ישנם אנשים הנידונים למיתה, לייסורים ולעוני, ואיך יכול אדם להיות בטוח שהקב"ה יוציאו זכאי בדינו? רבי ישראל מסלנט, מייסד תנועת המוסר, מסביר שבכל ראש השנה נידונים לא רק כל אדם ואדם, אלא גם כלל ישראל כולו. ואמנם איננו יודעים מה יעלה בדינו של האדם הפרטי, אך אנו יודעים בוודאות שכלל ישראל יצא זכאי בדינו - הבחירה האלוקית בעם ישראל לא תתבטל, וקיומו הפיזי יתמיד. הדין של כלל ישראל חשוב לאין ערוך מדינו של כל אדם פרטי, ולכן אנו מִתְנאים ולובשים בגדים חגיגיים, להראות את ביטחוננו בנצחיות של עם ישראל ובכך שכלל ישראל יצא זכאי בדין. וככל שאדם מתרכז בצד הכללי ומתבטל אל כלל ישראל, כך הוא מתרומם ומתעלה, וזכות זו עומדת לו להיות נידון גם הוא אישית לטובה ולברכה.
<h3>טבילה במקווה</h3>
נוהגים לטבול במקווה בערב ראש השנה, כדי להיטהר לקראת ראש השנה. הזמן המתאים לטבילה זו הוא משעה לפני חצות היום, כלומר בדרך כלל, סביב השעה אחת עשרה וחצי בבוקר (בשעון קיץ).
<h3>פיוס ובקשת מחילה</h3>
אדם שפגע בחברו במשך השנה, יקדים לפייס אותו ולבקש ממנו מחילה בערב ראש השנה, כדי להגיע ליום הדין נקי מעברות, ואפשר שעל ידי זה ירבו זכויותיו ויזכה להיכתב בספרם של צדיקים כבר בראש השנה.
<h2>פרק ג - הוספות ושינויים בתפילות ראש השנה</h2>
תפילת ערבית של ליל ראש השנה היא התפילה הראשונה בעשרת ימי תשובה, ונוהגים בה דינים מיוחדים, הנוהגים בכל תפילות עשרת ימי התשובה.
<h3>חתימת ברכת "אתה קדוש"</h3>
בעשרת הימים שמראש השנה ועד יום הכיפורים, משנים את נוסח החתימה של ברכת "אתה קדוש", ובמקום לומר: "ברוך אתה ה' הא-ל הקדוש", אומרים: "ברוך אתה ה' המלך הקדוש". זאת כיוון שבימים אלו ה' מנהיג את עולמו בתור מלך, שיושב ודן את העולם כולו, ומלכותו וממשלתו ניכרות לכל.
<h3>אדם שטעה בחתימת הברכה</h3>
אדם שטעה ואמר "הא-ל הקדוש", יתקן מיד את טעותו ויאמר "המלך הקדוש". אך אם הוא שם לב לטעותו לאחר שכבר התחיל את הברכה הבאה, או לאחר שעבר משך זמן של "תוך כדי דיבור", שזהו משך הזמן שלוקח לומר "שלום עליך רבי" (כשתיים-שלוש שניות), אין הוא יכול יותר לתקן את מה שאמר, ועליו לחזור לתחילת התפילה. אמנם בדרך כלל, הטועה באחת מברכות התפילה ושם לב לכך לפני שסיים את התפילה, אינו צריך לחזור לתחילת התפילה אלא רק לתחילת הברכה שטעה בה. אבל הטועה ב"המלך הקדוש" צריך לחזור לתחילת התפילה, כיוון ששלוש הברכות הראשונות של התפילה נחשבות לברכה אחת, שכן שלושתן עוסקות בשבחו של ה'.
<h3>שליח ציבור שטעה בחתימת הברכה</h3>
דינו של שליח ציבור שטעה בחזרת הש"ץ ואמר "הא-ל הקדוש", כדין יחיד שטעה בכך בתפילתו. ולכן אם הוא שם לב לטעותו לאחר שהתחיל בברכה הבאה או לאחר שעבר זמן "תוך כדי דיבור", עליו לחזור לתחילת התפילה, ולומר שוב את סדר הקדושה. ויש מי שסובר ששליח ציבור שטעה ואמר "הא-ל הקדוש", אינו צריך לחזור לתחילת התפילה אלא לתחילת ברכת "אתה קדוש", כיוון שבחזרת הש"ץ אומרים קדושה בין ברכת "מחיה המתים" לברכת "אתה קדוש", ולדבריו, הקדושה מחלקת את שלוש הברכות לשתיים, והן אינן נחשבות לברכה אחת.
<h3>אדם המסופק אם טעה בחתימת הברכה</h3>
אדם שהתעורר בליבו ספק אם אמר "הא-ל הקדוש" או "המלך הקדוש", צריך לחזור לתחילת התפילה, כיוון שיש להניח שאמר "הא-ל הקדוש", כהרגלו בכל השנה. אך אם הוא יודע שאמר את התוספת שמוסיפים בראש השנה ("ובכן תן פחדך וכו'"), והוא מסופק אם חתם כראוי, אינו צריך לחזור, כיוון שרגילוּת הלשון לסיים את נוסח הברכה של ראש השנה ב"המלך הקדוש". וכן המתפלל מתוך מחזור, והתעורר ספק בליבו אם אמר "המלך הקדוש", אינו צריך לחזור ולהתפלל, כיוון שיש להניח שאמר כפי הכתוב לפניו במחזור.
<h3>"המלך הקדוש" בברכת מעין שבע</h3>
כאשר ראש השנה חל בשבת, אומרים בתפילת ערבית את ברכת מעין שבע, כפי שאומרים בכל שבת, אלא שבמקום לומר "מגן אבות בדברו וכו', הא-ל הקדוש שאין כמוהו", אומרים "המלך הקדוש שאין כמוהו". אם שליח הציבור טעה ואמר "הא-ל הקדוש שאין כמוהו", ושם לב לכך לפני שסיים את הברכה, יחזור לומר שוב מ"המלך הקדוש שאין כמוהו". אך אם שליח הציבור שם לב לטעותו רק לאחר שסיים את ברכת מעין שבע, נחלקו הפוסקים אם עליו לחזור ולומר את ברכת מעין שבע. יש סוברים שעליו לחזור ולומר את ברכת מעין שבע, כדין הטועה בתפילה, שעליו לחזור ולהתפלל. ויש סוברים שחז"ל לא תיקנו לחזור שנית על ברכת מעין שבע, אף אם טעו בה. זאת כיוון שבדרך כלל אין אומרים חזרת הש"ץ בתפילת ערבית, והטעם לאמירתה של ברכת מעין שבע בשבת הוא להאריך את תפילת ערבית, כדי שהמאחרים לתפילה לא יישארו לבדם ויצטרכו לחזור מבית הכנסת לבד; ולכן לא תיקנו חז"ל לחזור עליה במקרה של טעות; וכן הלכה.
<h3>בקשות שנוספו בתפילות עשרת ימי תשובה</h3>
הגאונים תיקנו להוסיף בתפילת עמידה בעשרת ימי תשובה בקשות שנִכָּתב לחיים טובים. בברכת אבות תיקנו לומר: "זכרנו לחיים מלך חפץ בחיים וכו'". בברכת "מחיה המתים" תיקנו לומר: "מי כמוך אב הרחמן (או: "הרחמים") וכו'". בברכת "מודים" תיקנו לומר: "וכתוב לחיים טובים כל בני בריתך"; ובברכת "שים שלום" תיקנו לומר: "בספר חיים וכו'".
אדם ששכח לומר אחת מתוספות אלו, ושם לב לכך קודם שאמר את שם ה' שבחתימת הברכה ("ברוך אתה ה'"), יחזור למקום התוספת, ויאמר מהתוספת ואילך. אך אם הוא שם לב לכך אחרי שאמר את שם ה' שבחתימת הברכה, לא יחזור ויאמרן, כיוון שעל ידי זה הברכה שאמר תיחשב ברכה לבטלה; וכיוון שתוספות אלו לא נזכרו בתלמוד, אין הן מעכבות את התפילה.
<h3>חתימת ברכת "השיבה שופטינו"</h3>
בעשרת ימי תשובה גם משנים את החתימה של ברכת "השיבה שופטינו", ובמקום לומר: "ברוך אתה ה' מלך אוהב צדקה ומשפט", אומרים: "ברוך אתה ה' המלך המשפט", והדינים הנוגעים לזה מבוארים בפרק יט.
<h3>שינוי בחתימת תפילת עמידה</h3>
בתפילות עשרת ימי תשובה, בסוף תפילת עמידה נוהגים לשנות את משפט הסיום, ובמקום לומר "עושה שלום במרומיו", אומרים: "עושה השלום במרומיו", וזאת על פי הקבלה. וכן נוהגים בסוף 'קדיש תתקבל' שאחרי חזרת הש"ץ, כיוון ש"עושה שלום" שבסוף קדיש זה, נחשב לסיום חזרת הש"ץ. ויש מיוצאי אשכנז הנוהגים כן באמירת כל תפילות הקדיש.
<h3>שינוי נוסח הקדיש</h3>
יוצאי אשכנז נוהגים לשנות את נוסח הקדיש בעשרת ימי תשובה, ובמקום לומר "יתברך וישתבח וכו' לעילא מן כל ברכתא (יותר מכל הברכות)", הם אומרים: "לעילא לעילא מכל ברכתא (יותר ויותר מכל הברכות)". הטעם לכך הוא שבימים אלו שמו של ה' מתעלה יותר מאשר בכל השנה, כיוון שהוא דן את העולם, ומתוך כך אנו מרבים להתפלל אליו, לשבח ולפאר אותו.
<h3>תפילת עמידה בכריעה בראש השנה</h3>
בראש השנה, יש הנוהגים להתפלל את תפילת עמידה בכריעה (כפי שכורעים בתחילת ברכת אבות ובסופה), כדי להתפלל מתוך אימה ויראה, כראוי לאדם העומד בדין.
הנוהגים כך צריכים לשים לב לקיים את תקנת חכמים, ולכרוע בברכת אבות ובברכת "מודים". לשם כך, עליהם להזדקף מעט לפני שהם מגיעים למילים שצריך לכרוע בהן, כדי שבהגיעם למילים אלו יוכלו לכרוע, כתקנת חכמים.
עוד עליהם לשים לב, שלא יוסיפו על הכריעות שתיקנו חכמים. הטעם לכך שאסור להוסיף על הכריעות שתיקנו חכמים הוא שאם כל אחד יוסיף כריעות כרצונו, תישכח תקנת חכמים לכרוע בברכת אבות וב"מודים", משום שאנשים יסברו שכל אחד כורע כרצונו. כדי שלא להוסיף על הכריעות שתיקנו חכמים, על המתפללים בכריעה להקפיד שלא לכרוע בתחילתן של הברכות שאין חובה לכרוע בהן ובסופן, אלא רק באמצען. על ידי זה, ההבדל בין כריעות אלו לכריעות החובה יהיה ניכר, ולא יתעורר חשש שהמתפלל בכריעה מוסיף על הכריעות שתיקנו חכמים.
כאשר המאמץ להתפלל בכריעה פוגע ביכולת להתפלל בריכוז ובכוונת הלב, עדיף להתפלל זקוף, בהכנעת הלב ובכוונה, מאשר בגוף כפוף וללא כוונה.
<h3>הגבהת הקול בתפילת עמידה בראש השנה</h3>
בתפילת עמידה של ראש השנה, מותר להגביה את הקול מעט, כיוון שתפילה בקול מסייעת לריכוז הכוונה. ואמנם בכל השנה אסור להתפלל בקול, כיוון שתפילה בקול עלולה לבלבל את המתפללים, אבל בראש השנה אין חוששים לבלבול המתפללים, כיוון שיש לכל מתפלל מחזור תפילה. עם זאת, יש להיזהר שלא להגביה את הקול יותר מדי, כיוון שתפילה בקול רם מפריעה גם למי שיש בידו מחזור. ויש סוברים שגם בראש השנה יש להתפלל בלחש, כיוון שעל פי הקבלה, תפילת עמידה הנאמרת בקול איננה מתקבלת בשמים. לכן מי שיכול להתפלל בלחש ולכוון, יתפלל בלחש ולא יגביה את קולו. ומנהג יוצאי ספרד להתפלל בראש השנה בלחש, כבכל ימות השנה.
<h3>בכייה בתפילת ראש השנה</h3>
יש סוברים שטוב ונכון שאדם יעורר את עצמו לבכות בתפילות ראש השנה, כיון שראש השנה הוא יום הדין, והבוכה בתפילתו, תפילתו מקובלת יותר. ויש סוברים שאין לאדם לעורר את עצמו לבכות בראש השנה, כיוון שראש השנה הוא יום טוב, ונוהגת בו מצוות שמחה; וכן אמרו עזרא ונחמיה לשבי הגולה, שבכו בראש השנה על כך שלא קיימו את התורה כראוי: "הַיּוֹם קָדֹשׁ הוּא לַה' אֱלֹקֵיכֶם אַל תִּתְאַבְּלוּ וְאַל תִּבְכּוּ וכו' וְאַל תֵּעָצֵבוּ כִּי חֶדְוַת ה' הִיא מָעֻזְּכֶם".
אדם שמתעורר מאליו לבכות בראש השנה מתוך התלהבות של קדושה ודבקות בה', הרי זו מעלה, ולדעת כולם, אין הוא צריך למנוע את עצמו מכך.
<h3>בקשות פרטיות בתפילה</h3>
מותר לאדם להתפלל בראש השנה על צרכיו הפרטיים, אך ראוי להקדיש את עיקר תשומת הלב והמאמץ לתפילות הקבועות, העוסקות בהמלכת ה', כיוון שזהו עיקר עניינו של ראש השנה. כמו כן, העוסק בבקשת בקשות פרטיות מוציא את עצמו מן הכלל, ועיקר הזכייה בדין היא על ידי זה שאדם מבטל עצמו לכלל ישראל.
<h3>ברכת איש לרעהו בראש השנה</h3>
בראש השנה נוהגים לברך איש את חברו בברכת "לשנה טובה תכתב ותחתם", ויש המוסיפים ואומרים: "לאלתר לחיים טובים ולשלום".
<h2>פרק ד - סעודת ליל ראש השנה ואכילת ה'סימנים'</h2>
<h3>שמחת החג ואימת הדין בראש השנה</h3>
ראש השנה נקרא חג, כפי שכתוב: "תִּקְעוּ בַחֹדֶשׁ שׁוֹפָר בַּכֵּסֶה לְיוֹם חַגֵּנוּ", ונוהגת בו מצוות שמחה, כבכול יום טוב, ואוכלים ושותים ושמחים בו. וכן אמרו עזרא ונחמיה לשבי הגולה, שהתאבלו בראש השנה על כך שלא קיימו את התורה כראוי: "לְכוּ אִכְלוּ מַשְׁמַנִּים וּשְׁתוּ מַמְתַקִּים וְשִׁלְחוּ מָנוֹת לְאֵין נָכוֹן לוֹ, כִּי קָדוֹשׁ הַיּוֹם לַאֲדֹנֵינוּ, וְאַל תֵּעָצֵבוּ כִּי חֶדְוַת ה' הִיא מָעֻזְּכֶם".
אף שמצווה לשמוח בראש השנה, השמחה בו מאופקת יותר משמחת המועדים, והיא מהולה בהרגשת יראה מאימת הדין. לכן, אף שמצווה לאכול ולשתות בראש השנה, אין לאדם למלא כרסו ולשבוע לגמרי, כדי לשמור על אווירת רצינות ויראת שמיים. וכן אין אומרים הלל בראש השנה, כיוון שההלל צריך להיאמר מתוך שמחה יתרה, ובראש השנה שמחת החג מהולה ביראה ופחד מאימת הדין. וכן אין אומרים בתפילה ובקידוש של ראש השנה: "ותתן לנו ה' אלוקינו באהבה מועדים לשמחה חגים וזמנים לששון", כפי שאומרים בחגים, כיוון שמטרתו העיקרית של ראש השנה אינה שנשמח בו, אלא שנשוב בו בתשובה.
<h3>אכילת הסימנים</h3>
בליל ראש השנה, נוהגים לאכול מאכלים שונים לסימן טוב, והם נקראים 'סימנים'. סמוך לאכילת כל אחד מהסימנים, אומרים תפילה הקשורה לאותו סימן. לדוגמה: כאשר אוכלים תמר, אומרים: "יהי רצון מלפניך ה' אלוקינו ואלוקי אבותינו, שייתמו אויבנו ושונאנו וכל מבקשי רעתנו".
המאכלים שנוהגים לאוכלם הם תמר, רימון, תפוח מתוק בדבש, רוביא (סוג קטנית הדומה לשעועית קטנה), כרתי (לוף), סילקא (תרד), קרא (דלעת), ראש של כבש (או של דג); ויש הנוהגים לאכול גם דגים.
<h3>תכלית אכילת הסימנים</h3>
המטרה של מנהג הסימנים היא חיזוק ההכרה שמעשינו הטובים ותפילותינו הם שיקבעו אם השנה הבאה תהיה שנה טובה או חלילה שנה רעה; ולא שתנועות גרמי השמים, ניחושים או רמזים שונים יקבעו זאת. ואף אם יש רמזים ואותות שונים שלפיהם השנה הקרובה עתידה להיות שנה לא טובה, בידו של הקב"ה להפוך את הקללה לברכה. דבר זה מודגש על ידי אכילת סימנים ששמותיהם נוטים לרע, והם מסמלים דברים שליליים שעתידים לקרות, ועל ידי התפילה, הקב"ה הופך אותם לטובה. לדוגמה: השם רוביא רומז לריב ומדון, ועל ידי תפילה, הריב והמדון יכולים להפוך ל'ריבוי זכויות'. השם כרתי רומז לכריתה ומוות, ועל ידי תפילה, הכריתה והמוות יכולים להפוך ל'כריתת השונאים'. מתוך כך נקבעת בלבנו ההכרה שעתידהּ של השנה תלוי רק ברצונו יתברך, וככל שנתחזק באמונה ובתפילה, כך נתברך בשנה טובה ומתוקה.
<h3>סדר אכילת הסימנים</h3>
אוכלים את הסימנים בתחילת הסעודה, אחרי שמברכים על הפת ואוכלים ממנה כזית. וכך הוא סדר אכילתם: ראשית מברכים את ברכת "בורא פרי העץ" על התמר, שהוא משבעת המינים, ומתכוונים לפטור בברכתו את כל פירות העץ שעתידים לאכול בסעודה. אף שהרימון גם הוא משבעת המינים, מקדימים את התמר לרימון, כיוון שבפסוק "ארץ חיטה ושעורה וגפן ותאנה ורימון, ארץ זית שמן ודבש" התמר ("דבש") סמוך למילה "ארץ" הקודמת לו, יותר מאשר סמיכותו של הרימון למילה "ארץ" הקודמת לו; וכלל בידינו שככל שהפרי סמוך יותר למילה "ארץ", כך ברכתו קודמת. לאחר שמברכים על התמר, אוכלים ממנו מעט, ולאחר מכן אומרים: "יהי רצון מלפניך ה' אלוקינו ואלוקי אבותינו שייתמו אויבנו ושונאנו וכל מבקשי רעתנו".
לאחר אכילת התמר, נוהגים לאכול רוביא, ונחלקו הפוסקים אם יש לברך "בורא פרי האדמה" לפני אכילת הרוביא. לגבי ברכת "בורא פרי העץ" לפני אכילת התמר, מוסכם על כולם שיש לברך, כיוון שאין רגילים לאכול פירות בתוך הסעודה כדי לשבוע, ולכן הפירות אינם נפטרים בברכת הלחם. אך פירות אדמה מבושלים, רגילים לאוכלם תוך כדי הסעודה לשם שובע, ולכן יש סוברים שאין לברך "בורא פרי האדמה" לפני אכילת סימנים מפירות האדמה, כיוון שהם נפטרים בברכת הלחם. ויש סוברים שהסימנים אינם נפטרים בברכת הלחם, כיוון שאין אוכלים אותם לשובע, אלא לסימן טוב. להלכה, כדי לצאת מן הספק רצוי לקחת פרי אדמה שאין רגילים לאוכלו בתוך הסעודה לשובע, כגון אבטיח, מלון, בננה או בוטנים, לברך עליו "בורא פרי האדמה", ולפטור בברכתו את כל הסימנים מפירות האדמה. כאשר פתרון זה אינו אפשרי, אין לברך על הסימנים מפירות האדמה, שכן 'ספק ברכות להקל'.
לאחר אכילת הרוביא, אומרים: "יהי רצון מלפניך ה' אלוקינו ואלוקי אבותינו שירבו זכויותינו", ויש המוסיפים: "ותלבבנו". לאחר מכן אוכלים כרתי, ואומרים קודם האכילה: "יהי רצון מלפניך ה' אלוקינו ואלוקי אבותינו שיכרתו אויבנו ושונאנו וכל מבקשי רעתנו". ואמנם לאחר אכילת התמר, כבר התפללנו על איבוד השונאים והאויבים. אך חוזרים ומבקשים על כך, כיוון שהאויבים שהתפללנו על איבודם לאחר אכילת התמר הם אויבים גשמיים, והאויבים הנזכרים כאן הם אויבים רוחניים, והם כוחות שליליים הנוצרים מחטאי האדם ופוגעים בו. לאחר מכן אוכלים את הסלקא, ואומרים: "יהי רצון מלפניך ה' אלוקינו ואלוקי אבותינו שיסתלקו אויבנו ושונאנו וכל מבקשי רעתנו". האויבים הנזכרים כאן הם סוג נוסף של אויבים, והם המלאכים המקטרגים על עם ישראל. לאחר אכילת הסלקא, אוכלים קרא ואומרים: "יהי רצון מלפניך ה' אלוקינו ואלוקי אבותינו שתקרע רוע גזר דינינו, ויקראו לפניך זכויותינו". לאחר מכן אוכלים את הרימון, ואומרים: "יהי רצון מלפניך ה' אלוקינו ואלוקי אבותינו שנרבה זכויותינו כרימון". ולאחר מכן לוקחים תפוח מתוק, מטבלים אותו בדבש ואומרים: "יהי רצון מלפניך ה' אלוקינו ואלוקי אבותינו שתחדש עלינו שנה טובה ומתוקה (כדבש)".
לאחר אכילת פירות העץ ופירות האדמה, אוכלים את ראש הכבש או את ראש הדג, ואומרים קודם האכילה: "יהי רצון מלפניך ה' אלוקינו ואלוקי אבותינו שנהיה לראש ולא לזנב". כאשר אוכלים ראש של כבש, מוסיפים: "ותזכור לנו עקדתו ואילו של יצחק אבינו עליו השלום בן אברהם אבינו עליו השלום".
הנוהגים לאכול דגים, אומרים: "יהי רצון מלפניך ה' אלוקינו ואלוקי אבותינו שנפרה ונרבה כדגים, ושלא תהא עין הרע שולטת בנו, כדגים הללו, שאין עין הרע שולטת בהם".
כל הסימנים טובים הם, אך ה'סימן' הטוב ביותר לשנה טובה הוא שימי ראש השנה יעברו על האדם מתוך תשובה ומעשים טובים, ביטחון בה' ושמחה; ולא חלילה מתוך קטנות הדעת, כעס ועבֵרה. במיוחד יש לכל אדם להסתכל על הנעשה סביבו בעין טובה, ולדון את הסובבים אותו לכף זכות, ובזכות זה, גם הקב"ה יסתכל עליו בעין טובה, וידון אותו לכף זכות; כמו שאמרו חכמים, שבמידה שאדם מודד לאחרים, בה מודדים לו.
<h3>אכילת אגוזים בראש השנה</h3>
יש המדקדקים שלא לאכול בראש השנה אגוזים, כיוון ש'אגוז' הוא בגימטרייה 'חטא'. טעמו של מנהג זה הוא לקבוע בליבנו שבראש השנה יש להתרחק מן החטא תכלית הריחוק, ולא רק מהחטא עצמו יש להתרחק, אלא גם מדברים הרומזים לו ומזכירים אותו. ועוד טעם למנהג זה, והוא שאגוזים גורמים לריבוי ליחה, וריבוי ליחה עלול להפריע לאדם בתפילתו.
<h3>אכילת מאכלים מתוקים</h3>
יש נוהגים לאכול בראש השנה בשר שָמֵן ומיני מתיקה, ולהימנע מאכילת מאכלים חמוצים או מרים. וכן יש נוהגים לטבל את חלת "המוציא" בדבש. ומטרת מנהגים אלו לעורר את הלב לכך שראש השנה הוא יום הדין, ויש להתעורר בו לתשובה ומעשים טובים כדי שנזכה לשנה טובה ומתוקה.
<h3>"יעלה ויבוא" בברכת המזון</h3>
בברכת המזון אומרים "יעלה ויבוא", כבשאר חגים ומועדים. אדם שבירך ברכת המזון ושכח לומר "יעלה ויבוא", נחלקו הפוסקים בדינו. הכלל בעניין שכחת "יעלה ויבוא" בברכת המזון הוא שאם ישנה חובה לאכול פת בסעודה, יש לחזור ולברך את ברכת המזון, ואם אין חובה לאכול פת בסעודה, אין לחזור ולברכהּ. הפוסקים נחלקו אם ישנה חובה לאכול פת בסעודת ראש השנה, ולהלכה אנו פוסקים שיש חובה לאכול בה פת. לכן לדעת כמה פוסקים, השוכח "יעלה ויבוא" בברכת המזון, צריך לחזור ולברך, וכן מנהג יוצאי אשכנז. אך יש סוברים שהוא אינו צריך לחזור ולברך, כיוון שיש ראשונים שלדעתם אין חובה לאכול פת בראש השנה, ויש להתחשב בדעתם בשאלת חובת החזרה על ברכת המזון, משום שכלל גדול בידינו: "ספק ברכות להקל"; וכדעה זו הכריעו רבים מחכמי ספרד.
אישה ששכחה לומר "יעלה ויבוא" בברכת המזון, בוודאי אינה צריכה לחזור ולברך, כיוון שהמצווה לאכול פת בראש השנה היא מצווה התלויה בזמן, ונשים פטורות ממנה.
<h2>פרק ה - שחרית וקריאת התורה</h2>
<h3>קימה בעלות השחר</h3>
יש המדקדקים לקום משנתם בעלות השחר, כדי שלא לישון ביום ראש השנה, שכן אמרו חכמים שהישן בראש השנה, מזלו ישן כל השנה; ועוד, שבשעות אלו הקב"ה דן את העולם ואין ראוי לישון בזמן זה. אך רוב האנשים אינם מדקדקים בזה, וסומכים על הסוברים שמאמר חז"ל שהישן בראש השנה מזלו ישן כל השנה, נאמר במי שהולך לישון ביום, אך לא נאמר במי שישן כדרכו וממשיך את שינת הלילה לתוך היום.
<h3>תפילת ותיקין</h3>
יש המהדרים להתפלל את תפילת שחרית עם הנץ החמה כוותיקין, מפני שהתפילה כוותיקין מהודרת יותר, וראוי להדר במצוות בראש השנה.
<h3>אמירת פיוטים ופתיחת ארון הקודש בזמן אמירתם</h3>
בתפילת ראש השנה, נוהגים לומר פיוטים שונים שיש בהם דברי שבח לה' וביטוי למעלת היום. יוצאי אשכנז נוהגים לפתוח את ארון הקודש בזמן אמירת רבים מהפיוטים, כדי לעורר את הכוונה, וכדי שזכות התורה תעמוד לנו שתפילותינו תתקבלנה. מן הדין, אין חובה לעמוד בזמן שארון הקודש פתוח, כיוון שספר התורה מונח במקומו, אך נהגו ישראל להדר ולעמוד לכבוד התורה. אדם שקשה לו לעמוד, כגון זקן או חלוש, רשאי לשבת, כיוון שלא נהגו להחמיר ולעמוד אם הדבר קשה.
<h3>אי אמירת הלל</h3>
כאמור, בדרך כלל אומרים בחגים הלל, אבל בראש השנה אין אומרים הלל, כיוון שההלל צריך להיאמר מתוך שמחה יתרה, ובראש השנה איננו מצויים בשמחה יתרה, כיוון ששמחת החג מהולה ביראה ופחד מאימת הדין.
<h3>הקריאה בתורה וההפטרה</h3>
ביום הראשון של ראש השנה מוציאים שני ספרי תורה. בספר הראשון קוראים את הפרשה העוסקת בלידת יצחק, כיוון שבראש השנה בא זיכרון שרה לפני ה' לטובה, ונגזר עליה שתהרה ותלד את יצחק אבינו. בספר השני קוראים את קרבנות היום, בפרשת פנחס. מפטירים בספר שמואל, בפרק המספר על תפילת חנה והולדת שמואל הנביא, כיוון שגם חנה נפקדה בהיריון בראש השנה.
גם ביום השני של ראש השנה, מוציאים שני ספרי תורה. בראשון, קוראים את פרשת העקדה, כדי להזכיר את זכות עקדת יצחק, ובשני קוראים את קרבנות היום, בפרשת פנחס. מפטירים בפרק לא בספר ירמיה, שנאמר בו: "הֲבֵן יַקִּיר לִי אֶפְרַיִם אִם יֶלֶד שַׁעֲשֻׁעִים כִּי מִדֵּי דַבְּרִי בּוֹ זָכֹר אֶזְכְּרֶנּוּ עוֹד עַל כֵּן הָמוּ מֵעַי לוֹ רַחֵם אֲרַחֲמֶנּוּ נְאֻם ה'". פסוק זה מתאים לראש השנה, שבו אנו מזכירים את עצמנו לטובה לפני ה'.
<h3>עלייה לתורה של בעל התוקע ושליח הציבור</h3>
יש הנוהגים להעלות לתורה את בעל התוקע ואת שליח הציבור של תפילת מוסף, כיוון שהתורה משמחת לב, ומתוך שמחת התורה, יתחזק כוחם של בעל התוקע ושל שליח הציבור לתקוע ולהתפלל כראוי.
<h2>פרק ו - מצוות שופר</h2>
<h3>"מצוות היום בשופר"</h3>
"מצוות היום בשופר" - המצווה המרכזית בראש השנה היא מצוות שופר, ועל שמה נקרא ראש השנה בתורה "יום תרועה". המצווה מהתורה אינה לתקוע בשופר, אלא לשמוע את קולות השופר. בדרך כלל, כדי לקיים מצווה צריך לעשות פעולה כלשהי, אך מצוות שופר מיוחדת בכך שקיומה נעשה באופן פסיבי, על ידי שמיעה. בכך אנו מבטאים שהיסוד לכל המעשים הוא השמיעה לדבר ה'. כל השנה, אנו עסוקים בעשיית מצוות, לימוד תורה, תפילה, חסד ועוד. כל אלו חשובים מאוד, אך יש לזכור כי חשיבותם וערכם של כל אלו נובעים מהיותם ציוויים של ה', ומכוח זה יש בהם קדושה וערך עליון. על כן בראש השנה, בנקודת הראשית של ההוויה, אנו נדרשים לעצור את כל המעשים והמפעלים, להקשיב, ולשמוע לדבר ה'. וגדולה שמיעה זו שיש בה קבלת עול מלכות שמים והיא משפיעה עלינו יראת שמים לכל השנה.
<h3>טעם מצוות שופר</h3>
טעמים רבים יש למצוות שופר, ונציין שניים מהם: המלכת ה', והתעוררות לתשובה. רבינו סעדיה גאון מבאר כיצד נעשית המלכת ה' בשופר. והוא כותב כי דרך המלכים היא שבתחילת מלכותם, תוקעים לפניהם בשופרות, להודיע מלכותם לכל, ולכן בראש השנה, ביום שבו ברא ה' את העולם ומלך עליו, אנו תוקעים בשופר, ובכך אנו ממליכים עלינו את ה' למלך ומקבלים את עול מלכותו עלינו.
השופר גם בא לעוררנו לתשובה. קול השופר בא להקיץ את האדם משקיעתו בהבלי הזמן, ולעוררו לזכור את בוראו, לבחון את מעשיו ודרכיו, להיטיבם ולחזור בתשובה, כדברי הרמב"ם בהלכותיו: "אף על פי שתקיעת שופר בראש השנה גזירת הכתוב היא, רמז יש בה: כלומר עורו ישנים משנתכם ונרדמים הקיצו מתרדמתכם, וחפשו במעשיכם וחזרו בתשובה וזכרו בוראכם. אלו השוכחים את האמת בהבלי הזמן, ושוגים כל שנתם בהבל וריק אשר לא יועיל ולא יציל, הביטו לנפשותיכם והטיבו דרכיכם ומעלליכם, ויעזוב כל אחד מכם דרכו הרעה ומחשבתו אשר לא טובה".
<h3>מצוות שופר מהתורה</h3>
מצוות שופר מתקיימת על ידי שמיעת שני סוגים של קולות. קול אחד הוא קול חלק ורצוף, הנקרא בתורה "תקיעה", וקול שני הוא קול קטוע ושבור, הנקרא בתורה "תרועה". מהתורה, צריך לשמוע בראש השנה שש תקיעות ושלוש תרועות. חכמים למדו זאת מכך ש"תרועה" נזכרת בתורה פעמיים בקשר לראש השנה: פעם אחת בפרשת המועדות שבספר ויקרא, שם נאמר "בַּחֹדֶשׁ הַשְּׁבִיעִי בְּאֶחָד לַחֹדֶשׁ יִהְיֶה לָכֶם שַׁבָּתוֹן זִכְרוֹן תְּרוּעָה מִקְרָא קֹדֶשׁ"; ופעם שנייה בפרשת פנחס, ושם נאמר: "וּבַחֹדֶשׁ הַשְּׁבִיעִי בְּאֶחָד לַחֹדֶשׁ מִקְרָא קֹדֶשׁ יִהְיֶה לָכֶם כָּל מְלֶאכֶת עֲבֹדָה לֹא תַעֲשׂוּ יוֹם תְּרוּעָה יִהְיֶה לָכֶם". את התרועה השלישית, למדו חכמים מהפסוק שנאמר לגבי היובל: "וְהַעֲבַרְתָּ שׁוֹפַר תְּרוּעָה". זאת משום שקיבלו חכמים במסורת שיש לתקוע בשופר בראש השנה לפי מספר הפעמים שכתוב "תרועה", בראש השנה וביובל יחד.
את שש התקיעות הנוספות, למדו חכמים מפסוק שנאמר לגבי היובל: "וְהַעֲבַרְתָּ שׁוֹפַר תְּרוּעָה בַּחֹדֶשׁ הַשְּׁבִעִי בֶּעָשׂוֹר לַחֹדֶשׁ, בְּיוֹם הַכִּפֻּרִים תַּעֲבִירוּ שׁוֹפָר בְּכָל אַרְצְכֶם". לשון 'העברה' משמעותו תקיעה רציפה, שבה האוויר עובר בשופר ברצף. מכך שהתורה כתבה לשון 'העברה' פעמיים, פעם אחת לפני המילה תרועה ("והעברת שופר תרועה") ופעם שנייה אחרי המילה תרועה ("ביום הכיפורים תעבירו"), למדו חכמים שהתרועה צריכה להיות מוקפת בתקיעות: תקיעה לפניה ותקיעה לאחריה. נמצא שמהתורה, יש לשמוע בראש השנה תשע תקיעות: תקיעה, תרועה ותקיעה; תקיעה, תרועה ותקיעה; ותקיעה, תרועה ותקיעה.
<h3>התקנה לתקוע שלושים קולות</h3>
את המילים "יום תרועה", מתרגם אונקלוס "יום יבבה" (בכייה), ומכאן שהתרועה היא קול קטוע ושבור כבכי. ברבות השנים, התעורר ספק מהו הצליל המדויק של התרועה: האם כאדם הגונח מכאב, כדרך החולים שמאריכים בגניחותיהם, והוא קול השופר שאנו קוראים 'שברים'; או כאדם הבוכה ומיילל בקולות קצרים ותכופים, והוא הקול שאנו קוראים 'תרועה'; או כגניחה ויללה יחד, והוא הקול שאנו קוראים 'שברים-תרועה'.
כדי לצאת ידי כל הספקות, תיקנו חכמים לתקוע את התרועה כפי כל אחת מהאפשרויות. כאמור, מהתורה צריך לתקוע תקיעה, תרועה ותקיעה, שלוש פעמים. וכיוון שישנן שלוש אפשרויות מהי התרועה הכתובה בתורה, נמצא שיש לתקוע כסדר הזה: שלוש פעמים תקיעה, שברים ותקיעה (תשע קולות); שלוש פעמים תקיעה, תרועה ותקיעה (תשע קולות); ושלוש פעמים תקיעה, שברים-תרועה ותקיעה, (שנים עשר קולות). סך הכול שלושים קולות.
<h3>משמעות קולות השופר</h3>
קולות השופר השונים רומזים למהלך התיקון של האדם והעולם. התקיעה הראשונה, שהיא קול פשוט וישר, רומזת לטבע הפנימי של האדם, שהוא טוב וישר, כמו שנאמר: "אֲשֶׁר עָשָׂה הָאֱלֹקִים אֶת הָאָדָם יָשָׁר". כאשר האדם אינו נאמן לטבעו הפנימי והולך בדרכים עקלקלות, הוא מביא על עצמו 'שברים ותרועות' - גניחות ויללות. גניחות אלו יכולות להפוך לכוח מצמיח, על ידי הפיכתם לבכי של תיקון ותשובה. או אז זוכה האדם לתקיעה פשוטה וישרה - לשיבה לטוב וליושר שבראשית הווייתו.
כך גם לגבי העולם בכללותו. שורש ההוויה בחסד פשוט, בעולם מתוקן ללא צער וללא מוות. אך בעקבות חטאי האדם, העולם נפל ממדרגתו ובא למצב של 'שברים-תרועה' - גניחות ויללות. אך בטוחים אנו שהשברים והתרועות, המשברים והנפילות הם זמניים, ותקיעה פשוטה וישרה תישמע אחריהם - "וְהָיָה ה' לְמֶלֶךְ עַל כָּל הָאָרֶץ בַּיּוֹם הַהוּא יִהְיֶה ה' אֶחָד וּשְׁמוֹ אֶחָד". על כך אנו אומרים: "אַשְׁרֵי הָעָם יוֹדְעֵי תְרוּעָה ה' בְּאוֹר פָּנֶיךָ יְהַלֵּכוּן", אשרי העם היודע להתגבר על כל המשברים, להתעלות מתוך כל תרועות המלחמה, הכוחנות והאלימות, ולהביא את העולם לתיקונו השלם - ללכת באור פני ה'.
<h3>'תקיעות דמעומד' ו'תקיעות דמיושב'</h3>
מהתורה, אפשר לתקוע בשופר בכל שעה ביום, אך חכמים תיקנו שהמתפללים בציבור יתקעו בשופר בחזרת הש"ץ של תפילת מוסף: סדר אחד של תקיעות לאחר ברכת מלכויות, סדר אחד של תקיעות לאחר ברכת זיכרונות וסדר אחד של תקיעות לאחר ברכת שופרות. התקיעה במקומות אלו מבטאת את תוכנן של התקיעות, שכן קולות השופר נשמעים קולות סתמיים וחסרי פשר, ומשמעותם מתבררת על ידי הסמכת התקיעות לברכות אלו. יש מהתקיעות שתכליתן היא להמליך את ה' עלינו למלך, ועל כן הן נתקעות לאחר ברכת המלכויות; יש מהתקיעות שתכליתן לעורר את זיכרוננו לטובה לפני ה', ועל כן הן נתקעות לאחר ברכת הזיכרונות; ויש מהתקיעות שתכליתן להזכיר את קול השופר שנשמע במעמד הר סיני ואת קול שופרו של משיח, ותקיעות אלו נתקעות לאחר ברכת שופרות.
מעיקר הדין, ניתן לצאת ידי חובת מצוות שופר בשמיעת התקיעות שתוקעים תוך כדי תפילת מוסף, אך חכמים תיקנו לתקוע שלושים קולות נוספים לפני תפילת מוסף, כדי לערבב את השטן. כאשר השטן רואה שבני ישראל מחבבים את מצוות ה', ומהדרים לתקוע בשופר פעמיים, מסתתמות טענותיו, והוא אינו יכול לקטרג על עם ישראל.
התקיעות שלפני תפילת מוסף נקראות 'תקיעות דמיושב', מכיוון שמעיקר הדין, מותר לשבת בהן, והתקיעות שנתקעות תוך כדי חזרת הש"ץ של תפילת מוסף נקראות 'תקיעות דמעומד', מכיוון שיש לעמוד בהן. הטעם שיש לעמוד ב'תקיעות דמעומד' הוא שתקיעות השופר הן לימוד זכות על עם ישראל, כדברי חכמים, שבשעה שהקב"ה שומע את תקיעות השופר הוא יורד מכיסא הדין ויושב על כיסא של רחמים; וכשם שבעלי הדין העומדים לדין צריכים לעמוד בעת שהם טוענים טענות להגנתם, כך גם עלינו לעמוד בשעה שאנו תוקעים בשופר. ב'תקיעות דמיושב' אין חובה לעמוד, כיוון שהן אינן התקיעות העיקריות ומטרתן היא לערבב את השטן.
אף שמצד הדין, אין חובה לעמוד ב'תקיעות דמיושב', מנהג יוצאי אשכנז לעמוד בתקיעות אלו, לכבוד המצווה. מנהג יוצאי ספרד לשבת ב'תקיעות דמיושב' כפי עיקר הדין, מלבד בעל התוקע, שהוא תוקע בעמידה משום כבוד הציבור.
אדם השומע 'תקיעות דמיושב' ואין בדעתו לשמוע 'תקיעות דמעומד', צריך לעמוד בשעת התקיעות, כיוון שתקיעות אלו הן התקיעות העיקריות עבורו.
<h3>תקיעות בתפילת לחש</h3>
יוצאי ספרד וחלק מיוצאי אשכנז נוהגים לתקוע גם בתפילת לחש הנאמרת בציבור, כפי שתוקעים בחזרת הש"ץ: עשרה קולות לאחר ברכת מלכויות, עשרה קולות לאחר ברכת זיכרונות, ועשרה קולות נוספים לאחר ברכת שופרות, סך הכול שלושים קולות. פרטי מנהג זה יבוארו בפרק יא.
<h3>המנהג לתקוע מאה קולות</h3>
נוהגים לתקוע אחרי חזרת הש"ץ של תפילת מוסף עוד תקיעות, כדי להשלים למאה קולות. מספר הקולות שתוקעים הנוהגים לתקוע בתפילת לחש של מוסף, עד סוף חזרת הש"ץ, הוא תשעים (שלושים ב'תקיעות דמיושב', שלושים בתפילת הלחש של מוסף ושלושים ב'תקיעות דמעומד'), ולכן הם תוקעים לאחר חזרת הש"ץ עוד עשרה קולות. ומספר התקיעות שתוקעים עד סוף חזרת הש"ץ הנוהגים שלא לתקוע בתפילת לחש של מוסף, הוא שישים (שלושים ב'תקיעות דמיושב' ושלושים ב'תקיעות דמעומד'), ולכן הם תוקעים לאחר חזרת הש"ץ עוד ארבעים קולות.
המקור למנהג לתקוע בראש השנה מאה תקיעות הוא בדברי רבנו הערוך, שהיה אחד מגדולי הראשונים, ולדבריו עושים כן כנגד מאה בכיות שבכתה אימו של סיסרא. סיסרא היה שר צבאו של יבין מלך כנען, ששעבד את עם ישראל בימי השופטים. אחרי עשרים שנות שעבוד, נלחם בו ברק בן אבינועם על פי ציוויה של דבורה הנביאה, ובעזר ה', ניצחוֹ. סיסרא עצמו נהרג על ידי יעל אשת חבר הקיני, כאשר הוא ברח מהקרב. כאשר סיסרא התעכב משובו, אימו דאגה לשלומו, ולרוב צערה התחילה לבכות, וכנגד מאה בכיות אלו, אנו תוקעים מאה תקיעות.
מפליא הדבר שחכמים למדו את מספר התקיעות בראש השנה ממספר בכיותיה של אם סיסרא. יש בכך עניינים עמוקים ונסתרים, אך רמז יש כאן, שאין לאדם להרגיש עצמו בטוח ביום הדין, וזאת אפשר ללמוד בדרך של 'קל וחומר' מאם סיסרא. מצד דרך הטבע, לא היה לאם סיסרא לפחד, שהרי צבאו של סיסרא היה חזק עשרת מונים מצבאו של ברק בן אבינועם. אף על פי כן היא בכתה מאה בכיות, כיוון שהייתה חרדה לגורל בנה, ואכן, בסופו של דבר הוא נהרג על ידי יעל. מזה יש להתעורר ולהבין שגם מי שנדמה לו שהוא יכול לבטוח במצבו הגשמי היציב בעולם הזה, או אף בזכויותיו הרוחניות, צריך להיות חרד ביום הדין, ולהתעורר לתפילה ולתשובה.
<h3>מספר התקיעות למתפלל ביחידות ולנשים</h3>
המנהג לשמוע מאה קולות הוא רק למתפללים בציבור, אך יחיד המתפלל בביתו מחמת אונס, יכול להסתפק בשמיעת שלושים קולות. וכן נשים המקיימות מצוות שופר, יכולות להסתפק בשמיעת שלושים קולות. ואין לתקוע במצבים אלו יותר משלושים קולות, כיוון שאסור לתקוע בשופר ביום טוב שלא לצורך, כפי שיבואר בפרק יא.
<h3>זמן מצוות שופר</h3>
זמן מצוות שופר הוא ביום ולא בלילה, שנאמר: "יוֹם תְּרוּעָה יִהְיֶה לָכֶם", וכל היום כשר לתקיעה.
<h3>אכילה לפני התקיעות</h3>
אסור לאכול לפני קיום מצוות שופר, שמא אדם יימשך בסעודתו, וישכח לקיים את המצווה. יש סוברים שהאכילה האסורה היא אכילת לחם או עוגה בשיעור של יותר מכביצה, אך מותרת אכילה קלה של לחם או עוגה בשיעור כביצה (56 סמ"ק), או פירות וירקות ובשר ודגים, גם יותר משיעור כביצה. זאת כיוון שאין חשש שאכילה קלה תשכיח מהאדם את קיום המצווה. ויש חולקים וסוברים שכל אכילה אסורה, וכן ראוי לנהוג.
אדם שאי האכילה לפני התקיעות תקשה עליו להתרכז בתפילת מוסף, ינהג כדעה המקלה ויאכל אכילה קלה לפני התקיעות, כדי שיוכל להתפלל כראוי. וכן נוהגים במקומות רבים, לקדש ולאכול מעט לפני התקיעות, כיוון שתפילות ראש השנה הן ארוכות, וקשה לכוון בתפילה ללא אכילה מועטה. ויש המקילים לאכול מזונות אף יותר מכביצה, כיוון שיי סוברים שכאשר קובעים זמן מוגדר למצווה, מותר לאכול לפני קיומה, ובדרך כלל קובעים זמן מוגדר לתקיעות בבית הכנסת. ומן הראוי לנהוג כדעה הראשונה, ולאכול לפני התקיעות רק אכילה קלה.
במקומות שנוהגים בהם לקדש ולאכול לפני התקיעות, נכון יותר שכל אחד יקדש בביתו, ולא לקיים קידוש מרכזי ברוב עם, כיוון שכאשר רבים מתכנסים יחד לאכילה ושתייה, קשה לשמור על האווירה המתאימה ליום הדין. ובישיבות נהגו לקדש יחד.
<h2>פרק ז - החייבים במצוות שופר וכוונה לצאת ולהוציא</h2>
<h3>נשים</h3>
נשים פטורות ממצוות שופר, כיוון שזו מצווה התלויה בזמן. אף על פי כן, טוב ויפה שתשתדלנה לקיים את המצווה, כיוון שאישה המקיימת מצווה התלויה בזמן, קיומה נחשב לה למצווה והיא מקבלת על כך שכר. בארצות אשכנז קיבלו עליהן הנשים את מצוות שופר כחובה, ועל נשים יוצאות אשכנז להשתדל לקיים את המצווה, אלא אם כן קיום המצווה כרוך בצער או בקושי גדול. אך עליהן לדעת כי חיובן בתפילת שחרית קודם לחיובן בתקיעות השופר, כיוון שבתפילה הן חייבת מעיקר הדין, ולכן נשים תשתדלנה להתפלל שחרית לפני התקיעות.
<h3>קטנים</h3>
ילד קטן שלא הגיע לגיל בר מצווה פטור מקיום מצוות שופר, אך אם הוא הגיע לגיל חינוך, דהיינו שהוא מסוגל לשבת בשקט בזמן התקיעות והוא מבין שיש בכך מצווה (גיל חמש - שש בערך), יש לחנכו לקיים את המצווה.
<h3>מי ראוי להוציא אחרים ידי חובתם במצווה</h3>
כלל גדול בידינו, שאדם הפטור מהמצווה אינו יכול לקיימה עבור אחרים שחייבים בה. לכן אדם שפטור ממצוות שופר, כגון נער שלא הגיע לגיל מצוות, אינו יכול לתקוע בשופר ולהוציא אחרים ידי חובתם. וכן אישה אינה יכולה להוציא גברים ידי חובתם.
<h3>חירש</h3>
חירש, אף אם הוא יודע לדבר, אינו רשאי לתקוע בשופר ולהוציא אנשים אחרים ידי חובה, כיוון שהמצווה היא בשמיעת קולות השופר, ומאחר שהוא אינו שומע הרי הוא פטור מהמצווה, ואינו יכול להוציא אחרים ידי חובה.
<h3>כוונה לקיים את המצווה בשמיעת התקיעות</h3>
"מצוות צריכות כוונה", כלומר כדי לקיים מצווה, לא די בעשיית המצווה, אלא גם יש להתכוון לקיים את המצווה, ולכן כדי לקיים מצוות שופר, יש להתכוון לקיומה בשמיעת קולות השופר. לדוגמה, אדם המטה אזנו לשמוע את התקיעות בבית הכנסת כדי לדעת מתי מסתיימת התפילה, לא קיים את המצווה, אף שהוא שמע את כל התקיעות, כיוון שמטרתו לא הייתה קיום המצווה. וכן אדם בקי בהלכות שופר, השומע את תקיעות חברו כדי לבחון אותו אם הוא תוקע כראוי, לא קיים את המצווה, כיוון שלא התכוון לקיימה בשמיעת התקיעות. לכן לפני שמיעת התקיעות, יש להתכוון לצאת ידי חובת המצווה בשמיעתן.
אדם שבא לבית הכנסת כדי לקיים את מצוות שופר, ולפני שמיעת התקיעות, לא התכוון בפירוש שכוונתו לצאת בהן ידי חובת המצווה, יצא ידי חובה, כיוון שכוונתו הכללית הייתה לצאת ידי חובה.
<h3>כוונת התוקע להוציא אחרים ידי חובתם</h3>
לא די בכך שהשומע יתכוון לקיים את המצווה, אלא צריך שגם התוקע יתכוון להוציאו בתקיעותיו. לכן אדם השומע את שכנו תוקע בביתו, לא יצא ידי חובתו, אלא אם אמר לשכן שהוא מתכוון לצאת בתקיעותיו, והשכן התכוון להוציאו.
אדם הגר בסמיכות לבית הכנסת או נשים הנמצאות מחוץ לבית הכנסת, ושמעו את התקיעות מבית הכנסת, והתכוונו לצאת ידי חובה, יצאו ידי חובתם. זאת כיוון שהתוקע בבית הכנסת מתכוון להוציא את כל מי שישמע את תקיעותיו, בין הנמצא בבית הכנסת ובין שאינו נמצא בבית הכנסת.
<h2>פרק ח - ברכת השופר</h2>
תיקנו חכמים לברך את ה' לפני עשיית מצווה, כדי להודות לו על כך שזיכה אותנו לקיים את מצוותיו, וכדי שהמצווה תיעשה מתוך תשומת לב ובכוונה, ולא כמצוות אנשים מלומדה. וזהו נוסח הברכה שמברכים לפני התקיעות: "ברוך אתה ה' אלוקינו מלך העולם אשר קידשנו במצוותיו וציוונו לשמוע קול שופר". אנו מברכים "לשמוע קול שופר" ולא "לתקוע בשופר", כיון שהמצווה היא לשמוע את קולות השופר ולא לתקוע בו. לדוגמה, אדם חרש שתוקע בשופר אינו מקיים את המצווה, אף שהוא תוקע, כיוון שאינו שומע את התקיעות. מלבד הברכה "לשמוע קול שופר", מברכים לפני התקיעות גם את ברכת "שהחיינו וקיימנו והגיענו לזמן הזה", כפי שמברכים על כל מצווה המזדמנת פעם בשנה, כדי להודות לה' שזכינו להגיע שוב לראש השנה ולקיים את מצוות השופר.
<h3>דיבור בין הברכה לתקיעות</h3>
ברכת השופר צריכה להיות סמוכה לתקיעה, לכן אין לדבר בין הברכה לתקיעות. אדם שדיבר בין הברכה לתקיעות בדבר שאינו לצורך התקיעות, אפילו דיבר מילה אחת, צריך לחזור ולברך.
<h3>דיבור בין 'תקיעות דמיושב' ל'תקיעות דמעומד'</h3>
גם לאחר שהתוקע סיים לתקוע את 'תקיעות דמיושב' (סדר התקיעות שלפני מוסף), אין לדבר בדברים שאינם נוגעים לתפילה או לתקיעות, עד אחר 'תקיעות דמעומד' (סדר התקיעות בחזרת הש"ץ של מוסף). זאת כיוון שהמצווה עדיין לא הושלמה, ואין לדבר בין הברכה להשלמת המצווה. אדם שנהג שלא כראוי ודיבר שלא מעניין התקיעות והתפילה בין 'תקיעות דמיושב' להשלמת ה'תקיעות דמעומד', אינו צריך לחזור ולברך, כיוון שבדיעבד, הפסק באמצע קיום המצווה אינו מעכב.
<h3>עמידה בשעת הברכות</h3>
בשעה שמברכים את ברכות השופר יש לעמוד, כדי לכבד את המצווה, ויש מיוצאי ספרד שנוהגים לשבת בעת הברכות.
<h3>כיסוי השופר ואחיזתו</h3>
נוהגים לכסות את השופר במפה בשעת הברכה, זכר לחסידותו של אברהם אבינו, שהסתיר את יצחק בשעה שהוא בנה את המזבח לעקדה, מחשש שהשטן ירצה לעכב את העקדה ויגרום לכך שתוך כדי בניית המזבח יינתז חלקיק אבן מהמזבח ויעשה מום ביצחק, ויפסול אותו מלהיות קרבן. ועוד טעם בדבר, כדי לרמוז שהמצווה היא בשמיעת קולות השופר, ולא בתקיעה. בעל התוקע צריך לאחוז את השופר בידו, מתחת למפה המכסה אותו, כדין כל דבר שמברכים עליו, שיש לאחזו ביד ימין בשעת הברכה, כדי לרכז את המחשבה בברכה.
<h3>ברכת שופר לנשים</h3>
כאמור, נשים פטורות ממצוות שופר, כיוון שזו מצווה התלויה בזמן, ואף על פי כן, אישה השומעת תקיעות שופר, מקיימת בכך מצווה ומקבלת על כך שכר, כמי ש'אינה מצוּוה ועושה'. לדעת הרמב"ם ועוד ראשונים, אף שאישה השומעת תקיעות שופר מקיימת בכך מצווה, אין היא רשאית לברך לפני קיום המצווה, כיוון שנוסח הברכה הוא: "אשר קידשנו במצוותיו וציוונו", והיא אינה מצוּוה. כדעה זו פסק מרן השלחן ערוך, וכן נוהגות יוצאות ספרד. לדעת רבנו תם ועוד ראשונים, אישה המקיימת מצוות שופר צריכה לברך לפני קיום המצווה, והיא יכולה לומר "אשר קדשנו במצוותיו וציוונו", כיוון שעם ישראל הצטווה בכך, והנשים הן חלק מעם ישראל. כדעה זו פסק הרמ"א, וכן נוהגות יוצאות אשכנז. ויש מיוצאות ספרד הנוהגות כדעת הרמ"א, לברך לפני קיום מצוות שופר, ואין למחות בידן.
<h3>ברכה ברוב עם</h3>
כאשר אדם תוקע בשופר ומוציא ידי חובה כמה אנשים, עדיף שאחד יברך ויתכוון לפטור את כל השומעים, ולא שכל אחד יברך בעצמו. זאת משום שמעלת ברכה הנאמרת עבור כמה אנשים גדולה יותר, כמו שנאמר: "ברוב עם הדרת מלך".
<h3>ברכת השופר כאשר התוקע כבר קיים את המצווה</h3>
התוקע כדי להוציא את השומעים ידי חובה, והוא עצמו כבר קיים את המצווה, יכול לברך עבורם את הברכות ולהוציאם ידי חובה. ואף שכלל נקוט בידינו, שאדם הפטור ממצווה אינו יכול להוציא אחרים החייבים בה, ותוקע זה כבר קיים את המצווה ולכאורה הרי הוא פטור ממנה, אין הדבר כן. זאת כיוון ש"כל ישראל ערבים זה בזה", כלומר כל אחד מישראל צריך לדאוג שאחיו החייבים במצווה יקיימו אותה, ונמצא אפוא שחיוב המצווה עדיין חל עליו, והוא יכול להוציא אחרים ידי חובה.
אף שאדם שקיים את המצווה יכול לברך ולהוציא את השומעים ידי חובה, טוב מזה שמי שעדיין לא קיים את המצווה יברך, כיוון שהוא זה שמקיים את המצווה.
דין זה, שאדם שכבר קיים את המצווה יכול לברך ולהוציא אחרים, נאמר באדם התוקע לאנשים, אך התוקע לנשים יוצאות אשכנז, הנוהגות לברך לפני קיום מצוות שופר, והוא כבר יצא ידי חובה, אינו רשאי לברך עבורן. זאת כיוון שכאמור, היכולת לברך על מצווה לאחָר שאדם כבר קיים אותה מבוססת על דין 'ערבות', ואדם עָרֵב רק לאלו החייבים במצווה, אך אין הוא עָרֵב לנשים, הפטורות ממנה. לכן, התוקע להוציא נשים ידי חובתן, והוא כבר קיים את המצווה, לא יברך את הברכות, אלא אחת הנשים תברך ותכוון לפטור את שאר הנשים.
<h2>פרק ט - דיני השופר והתקיעות</h2>
<h3>השופר</h3>
נוהגים לתקוע בשופר של איל, זכר לעקדת יצחק. וטוב שהשופר יהיה כפוף, לרמוז שעל האדם לעמוד לפני הקב"ה בענווה ובשפלות.
יש לשים לב שאין בשופר נקבים או סדקים מפולשים מהצד החיצוני של השופר לצד הפנימי שלו, שכן פעמים שנקבים וסדקים אלו פוסלים את השופר.
<h3>מקום התקיעה ואופן הנחת השופר</h3>
תוקעים בשופר ליד הבימה שספר התורה מונח עליה, כדי שזכות התורה תגן עלינו, להעלות זיכרוננו לטובה לפני הקב"ה. אם הדבר אפשרי, טוב לתקוע כאשר השופר מונח בחלק הימני של השפתיים, כיוון שצד ימין מסמל את מידת הרחמים. וכן טוב לתקוע כאשר הפתח הרחב של השופר מכוון למעלה, ורמז לדבר, שנאמר: "עָלָה אֱלֹקִים בִּתְרוּעָה".
<h3>הקראת סדר התקיעות לבעל התוקע</h3>
נוהגים להקריא לבעל התוקע את סדר התקיעות, כדי שלא יטעה. מלבד טעם זה, יש בכך גם טעם פנימי. על פי חכמי הסוד, התקיעות מביאות לתיקונים רוחניים בעולמות העליונים. כאשר התקיעות נתקעות מתוך מוּדעוּת וכוונה לתיקונים אלו, הם מתחזקים ומתעצמים. פעמים רבות, אין ביד התוקע לכוון כוונות אלו, משום שהוא טרוד בפעולת התקיעה או משום שהוא אינו בקי בהן. כאשר המקריא בקי בכוונות ומכוונן, והתוקע סומך על כוונותיו, כוונות המקריא מצטרפות לתקיעות, וכך התקיעות פועלות את פעולתן בעולמות העליונים. כאשר גם המקריא וגם בעל התוקע מכוונים את הכוונות הראויות, התקיעות פועלות את פעולתן ביתר שאת. תיאור של תקיעות כאלו נמצא ביומניו של הרב הנזיר, שהיה מגדולי תלמידי מרן הרב קוק זצ"ל, והיה מקריא לפניו את התקיעות; וכך הוא כותב: "היום הקדוש עבר עלי באופן נורא. אתמול - הבכיות לאין קץ, והיום - ההשגות העליונות, ביחוד כשרבנו מרן הקדוש שליט"א [זצ"ל] גזר עלי להקריא לפניו את סדר התקיעות, והוא תקע בשופר גדול. אני הקראתי מילה מילה לפניו. הכוונות היו נוראות, מעין שופר של משיח. הוא העמיק חקר, וגם אני כיוונתי, ואימה גדולה נפלה עלי, ויש בזה סודות שאינני רוצה להעלותם על הגיליון".
הקורא לתוקע צריך להיות בקי בהלכות התקיעות, כדי לוודא שהתקיעות נתקעות כראוי. כמו כן, אם התוקע תקע שלא כראוי, על הקורא להורות לו אם צריך לחזור ולתקוע, ומאיזו תקיעה עליו לחזור ולתקוע.
יש מיוצאי ספרד שאינם נוהגים להקריא לבעל התוקע את סדר התקיעות, ומהם שנוהגים להצביע לתוקע בסידור ולסמן לו איזו תקיעה עליו לתקוע.
<h3>התקיעה</h3>
התקיעה היא קול חלק וישר. גם אם הקול הנשמע מהשופר היה דק או צרוד, התקיעה כשרה, כיוון שמטרת התקיעות היא לעורר את הלב, וכל קולות השופר מעוררים את הלב. ואף אם צליל התקיעה השתנה תוך כדי התקיעה מקול עבה לקול דק או מקול צלול לקול צרוד, התקיעה כשרה, כיוון שהקול נשמע ברצף אחד.
<h3>אורך התקיעה</h3>
יש להאריך בתקיעה כפי משך הזמן שלוקח לתקוע את הקול האמצעי באותו סדר, כלומר: בסדר תש"ת (תקיעה, שברים ותקיעה), יש להאריך בתקיעה כפי משך הזמן שלוקח לתקוע שברים; בסדר תר"ת (תקיעה, תרועה ותקיעה), יש להאריך בתקיעה כפי משך הזמן שלוקח לתקוע תרועה; ובסדר תשר"ת (תקיעה, שברים-תרועה ותקיעה), יש להאריך בתקיעה כפי משך הזמן שלוקח לתקוע שברים-תרועה. עולה מכך שאורך התקיעות בסדר תשר"ת צריך להיות כפול מאורך התקיעות בסדר תר"ת ובסדר תש"ת.
משך הזמן שלוקח לתקוע תרועה, נע בין שנייה לשתי שניות. זהו גם בקירוב משך הזמן שלוקח לתקוע שברים. לכן בסדר תר"ת ובסדר תש"ת, רצוי להאריך בכל תקיעה כשתי שניות, ובסדר תשר"ת, רצוי להאריך בכל תקיעה כארבע שניות.
<h3>התרועה והשברים</h3>
התרועה היא תשעה קולות קצרים מאוד ('טורמיטין' בלשון הפוסקים), הנתקעים ברצף בזה אחר זה. אף שהתרועה מורכבת מקולות נפרדים, אין להפסיק בין הקולות כדי לקחת אוויר, ויש לתקוע את כולם בנשימה אחת.
השברים הם שלושה קולות קטועים, ארוכים מעט מהקולות הקצרים של התרועה, הנתקעים ברצף בזה אחר זה. אורך כל קול משלושת הקולות צריך להיות כשיעור שלושה קולות קצרים מאוד ('טורמיטין'). גם את השברים יש לתקוע בנשימה אחת, ואין להפסיק באמצע כדי לקחת אוויר.
<h3>תקיעת "שברים-תרועה"</h3>
הראשונים נחלקו אם יש לתקוע "שברים-תרועה" בנשימה אחת או בשתי נשימות. לדעת הרמב"ן, יש לתקוע "שברים-תרועה" בנשימה אחת, כיוון שתוקעים את תקיעת "שברים-תרועה" מחשש שזוהי התרועה האמורה בתורה, ואין להפסיק בנשימה באמצע התרועה. לדעת רבנו תם, יש לתקוע את תקיעת "שברים-תרועה" בשתי נשימות, כיוון שתוקעים את תקיעת "שברים-תרועה" מחשש שהתרועה האמורה בתורה היא גניחה ולאחריה יללה, ודרך הגונח ומיילל לעשות זאת בשתי נשימות. להלכה, אנו חוששים לשתי השיטות, וב'תקיעות דמיושב' (התקיעות שלפני תפילת מוסף) תוקעים את תקיעת "שברים-תרועה" בנשימה אחת, וב'תקיעות דמעומד' (התקיעות בחזרת הש"ץ של מוסף), תוקעים את תקיעת "שברים-תרועה" בשתי נשימות.
<h3>שמיעת קולות השופר במכשיר שמיעה</h3>
עם המצאת מכשיר השמיעה, התעוררה השאלה אם אדם כבד שמיעה השומע את קול השופר על ידי מכשיר שמיעה, מקיים את המצווה. יש סוברים שהקול הנשמע על ידי מכשיר השמיעה נחשב קול שופר, מכיוון שהקול בא מכוח התקיעה ונשמע כקול תקיעת שופר. אך דעת רוב הפוסקים היא שהקול היוצא ממכשיר השמיעה אינו נחשב קול שופר. זאת כיוון שגלי הקול היוצאים מהמכשיר אינם גלי הקול שיוצאים מהשופר, אלא הם גלי קול חדשים המתהווים על ידי אותות חשמליים, והופכים לקול הדומה לקול השופר, באמצעים מלאכותיים. לכן אדם כבד שמיעה הנעזר במכשיר שמיעה, יסיר את מכשיר השמיעה מאוזנו בזמן התקיעות, ויעמוד קרוב לתוקע, כדי שישמע את קול השופר ללא עזרת המכשיר, כפי יכולתו.
<h3>תקיעות בשלוש השעות הראשונות של היום</h3>
לכתחילה, אין לאדם יחיד לתקוע בשופר בשלוש השעות הזמניות הראשונות של היום, כיוון שאחד הטעמים למצוות שופר הוא כדי שזיכרוננו יעלה לפני ה' לטובה, ובשעות אלו הקב"ה דן את העולם על פי שורת הדין, ותקיעות הנתקעות ביחיד, לא תפעלנה את פעולתן כראוי. לאחר שלוש שעות, אדם יחיד יכול לתקוע בשופר, כיוון שלאחר שלוש שעות, הקב"ה רואה שהעולם אינו יכול לעמוד בדין והוא דן את העולם לפנים משורת הדין. אמנם ציבור מתפללים רשאי לתקוע בשופר בשלוש השעות הראשונות של היום, כיוון שזכות הציבור גדולה ותקיעותיהם מתקבלות ברצון, גם בזמן שהעולם נידון על פי הדין.
<h2>פרק י - תפילת מוסף</h2>
<h3>עניינה של תפילת מוסף בראש השנה</h3>
תפילת מוסף של ראש השנה שונה היא מתפילות מוסף הנאמרות בשבתות ובמועדים אחרים. עיקר עניינן של תפילות מוסף בשבתות ובמועדים אחרים הוא בבקשה שנזכה לחידוש עבודת הקרבנות, ובמיוחד שנזכה לשוב ולהקריב את קרבן המוסף של השבת או המועד. אך בתפילת מוסף של ראש השנה, מעבר לבקשות אלו יש שלוש ברכות נוספות (מלכויות, זיכרונות ושופרות), הקשורות להיות ראש השנה יום המלכת ה' ויום הדין.
בברכת מלכויות, אנו מקבלים עלינו את מלכות ה', ומתפללים שכל העמים יכירו במלכותו, והיא תתגלה בעולם. משמעות מלכות ה' על עולמו היא שיש לעולם מגמה ותכלית אלוקיות, שאליהן הוא מתקדם ואותן עליו לגלות. ועל כן, ביום שבו מתחדשת מלכות ה', הקב"ה בוחן באיזו מידה כל אחד מהברואים מקדם את העולם לקראת תכליתו. לכן לאחר ברכת מלכויות, בברכת זיכרונות אנו מזכירים איך כל הברואים נזכרים לפני ה' ונידונים לפניו, ואנו מבקשים שידונו אותנו מתוך זכירת זכות אבות. לאחר ברכת זיכרונות אנו חותמים בברכת שופרות, המתארת את הובלת המציאות אל תיקונה השלם, מקולות מעמד הר סיני ועד קול שופרו של משיח שיישמע במהרה בימינו.
<h3>הפסוקים בברכות מלכויות, זיכרונות ושופרות</h3>
בתוך כל אחת משלוש הברכות, מזכירים עשרה פסוקים השייכים לעניינה: שלושה פסוקים מהתורה, שלושה מהכתובים, שלושה מהנביאים, וחותמים בפסוק מהתורה. מקדימים את הפסוקים מהכתובים לפסוקים מהנביאים, כיוון שהפסוקים מהכתובים לקוחים מספר תהלים שנכתב על ידי דוד המלך, שקדם לנביאים. עשרת הפסוקים שבכל ברכה הם כנגד עשרה מאמרות שבהם נברא העולם, כנגד עשרת הדברות, וכנגד עשרה הילולים שבפרק החותם את ספר תהלים.
ייתכן כי הקבלת עשרת הפסוקים כנגד עשרת המאמרות שבהם נברא העולם, באה לרמז שברכות מלכויות, זיכרונות ושופרות מכוונות להביא את העולם לתכליתו העליונה - לגילוי מציאות ה' בשלמות, כפי שהיה בזמן הבריאה קודם חטא אדם הראשון. הקבלתם של הפסוקים כנגד עשרה הילולים, מבטאת שכאשר יבוא העולם למצב עליון זה, כל הבריאה תהלל את ה' בשלמות. והקבלת עשרת הפסוקים כנגד עשרת הדברות, מבטאת שהדרך להגיע לתכלית זו היא על ידי הופעה שלמה של התורה בעולם.
<h3>תשע ברכות כנגד הזכרת שם ה' תשע פעמים בתפילת חנה</h3>
תשע הברכות שבתפילת מוסף של ראש השנה תוקנו כנגד הזכרת שם ה' תשע פעמים בתפילת חנה, אימו של שמואל הנביא, שהתפללה להיפקד בבן, ונפקדה בראש השנה. חז"ל העמידו את תפילת חנה כבסיס לתפילת ראש השנה, כיוון שתפילתה הייתה תפילה הנובעת מן האמונה בהשגחת ה' על כל אחד ואחד מברואיו. לעומת המספר עשר, המציין את הכלל, ומורה על השגחת ה' על כלל האנושות, המספר תשע מציין את הפרטים, ומורה על השגחת ה' על כל אדם ואדם. חנה ביקשה שייעשה לה נס והיא תלד בן, אף על פי שהיא עקרה ובדרך הטבע אינה יכולה ללדת. ועל כן הזכירה את שם ה' בתפילתה תשע פעמים, להורות על תוקפה של השגחת ה' על כל אחד ואחד. בראש השנה, יום הדין, צריך כל אדם לדעת כמה חשוב כל אחד ואחד לפני ה', כמה משמעותיים הם מעשיו וכמה חשובות התעלותו והצלחתו האישית עבור הצלחת הכלל. לכן תפילת חנה היא הבסיס לתפילות היום, כיוון שמתוכה יבין האדם את כל זאת, ויתקן את מעשיו ודרכיו, מתוך ההבנה שהצלחת הכלל תיבנה מהצלחת כל יחיד ויחיד בתוכו.
<h3>תפילת "עלינו לשבח" בברכת מלכויות</h3>
ברכת מלכויות פותחת בתפילת "עלינו לשבח", שבה אנו משבחים את הקב"ה שהבדילנו מן התועים וזיכנו לקבל את מלכותו. בלב תפילת "עלינו לשבח", אנו מודים לה' שאנו כורעים ומשתחווים לפניו. בשעה שאומרים בתפילת הלחש את המשפט "ואנחנו כורעים ומשתחווים ומודים לפני מלך מלכי המלכים הקב"ה", יש לכרוע מעט, כפי שנוהגים לעשות בעת שאומרים משפט זה בתפילת "עלינו לשבח" כל השנה. זאת כדי שלא ייראה כאילו אנו אומרים דברי שקר, שאנו כורעים ומשתחווים, ואיננו עושים זאת.
בשעה שאומרים משפט זה בחזרת הש"ץ של תפילת מוסף, יוצאי אשכנז נוהגים לכרוע על ברכיהם על הקרקע. אפשר שהטעם לכך הוא שקבלת מלכות ה' עלינו היא עניין מרכזי בראש השנה, לכן בברכת מלכויות, המבטאת את קבלת עול מלכותו, אנו כורעים על הקרקע ומבטאים במעשנו את קבלת מלכות ה' עלינו, ואת התבטלותנו המוחלטת לפני ה'.
בשעה שכורעים על הקרקע, יש ליצור הפסק בין הפָּנים לבין הקרקע על ידי בד או דבר אחר, כיוון שאסור להשתחוות על גבי רצפת אבנים מחוץ לבית המקדש; כמו שנאמר: "וְאֶבֶן מַשְׂכִּית (אבן המכסה את הקרקע) לֹא תִתְּנוּ בְּאַרְצְכֶם לְהִשְׁתַּחֲוֹת עָלֶיהָ". יש להפריד בין הפָּנים לבין הקרקע גם כאשר מתפללים במקום שרצפתו אינה עשויה אבנים, כיוון שלא חילקו בין מקומות המרוצפים אבנים למקומות שאינם כאלו, מחשש שמא אנשים יבואו לידי טעות.
יוצאי ספרד אינם נוהגים לכרוע על הקרקע בזמן אמירת "ואנחנו כורעים ומשתחווים", אלא הם כופפים את הראש בלבד.
<h3>תפילת מוסף בשלוש השעות הראשונות של היום</h3>
אדם המתפלל ביחידות, לא יתפלל את תפילת מוסף של ראש השנה בשלוש השעות הזמניות הראשונות של היום, כיוון שבשעות אלו דן הקב"ה את העולם על פי שורת הדין, ותפילה בשעות אלו עלולה להידחות מלפניו. לאחר שלוש שעות זמניות, אפשר להתפלל תפילת מוסף, כיוון שלאחר שלוש שעות אלו, הקב"ה רואה שהעולם אינו יכול לעמוד בדין, והוא דן את העולם לפנים משורת הדין. אמנם ציבור מתפללים רשאי להתפלל תפילת מוסף בשלוש השעות הראשונות של היום, כיוון שזכות הציבור גדולה ותפילתם נשמעת גם בזמן שהעולם נידון על פי הדין.
האיסור להתפלל בשלוש השעות הראשונות של היום נאמר רק בנוגע לתפילת מוסף, אך מותר להתפלל תפילת שחרית ביחידוּת בשלוש השעות הראשונות של היום. הסיבה לכך היא שרבים מתפללים תפילת שחרית בשלוש השעות הראשונות של היום, ותפילת היחיד מצטרפת לתפילתם. אך המתפללים מוסף בשלוש השעות הראשונות של היום מעטים הם, ולכן אין תפילת היחיד מצטרפת לתפילת הרבים.
<h3>איסור התענית בראש השנה</h3>
אסור להתענות בשבתות ובימים טובים, כיוון שיש מצווה לענג את השבת ואת החג, ולכן אין להאריך בתפילה עד חצות היום, כיוון שאריכות התפילה תביא לתענית עד חצות. אך בראש השנה התירו חכמים להאריך בתפילה, אף שאריכות התפילה תביא לכך שהמתפללים יתענו עד אחר חצות היום, כיוון שבראש השנה אנו עומדים לבקש על נפשנו, וראוי להרבות בתפילה ביום זה.
<h2>פרק יא - התקיעות בתפילת מוסף ולאחריה</h2>
<h3>תקיעות השופר בתפילת מוסף</h3>
כמבואר לעיל, נוסף על התקיעות שתוקעים לפני תפילת מוסף, תוקעים עוד שלושים תקיעות תוך כדי חזרת הש"ץ של תפילת מוסף ('תקיעות דמעומד'): עשר תקיעות (תשר"ת, תש"ת, תר"ת) לאחר ברכת מלכויות, עשר תקיעות לאחר ברכת זיכרונות, ועשר תקיעות לאחר ברכת שופרות. התקיעה במקומות אלו מבטאת את תוכנן של התקיעות, שכן קולות השופר נשמעים קולות סתמיים וחסרי פשר, ומשמעותם מתבררת על ידי הסמכת התקיעות לברכות אלו. יש מהתקיעות שתכליתן היא להמליך את ה' עלינו למלך, ועל כן הן נתקעות לאחר ברכת מלכויות; יש מהתקיעות שתכליתן לעורר את זיכרוננו לטובה לפני ה', ועל כן הן נתקעות לאחר ברכת זיכרונות; ויש מהתקיעות שתכליתן להזכיר את קול השופר שנשמע במעמד הר סיני ואת קול שופרו של משיח, ותקיעות אלו נתקעות לאחר ברכת שופרות.
התַקנה לתקוע תוך כדי תפילת מוסף נאמרה רק כאשר מתפללים בציבור, אך אדם שמתפלל ביחידות אינו תוקע תוך כדי תפילתו. זאת כיוון שרק תפילה הנאמרת בציבור כוחה רב, ורק לה יש יכולת לרומם את תקיעות השופר ולברר את מהותן, אך אין בכוח תפילת היחיד לעשות כן.
<h3>תקיעות בתפילת לחש</h3>
יוצאי ספרד וחלק מיוצאי אשכנז נוהגים לתקוע גם בתפילת הלחש הנאמרת בציבור, כפי שתוקעים בחזרת הש"ץ. כיוון שאסור לדבר בזמן התפילה, אין מקריאים לבעל התוקע את סדר התקיעות, אלא הוא תוקען כאשר הוא מגיע לסוף כל ברכה מברכות מלכויות, זיכרונות ושופרות, בכל פעם עשרה קולות (תשר"ת, תש"ת, תר"ת).
כדי לשמוע את התקיעות במקומן הראוי, כל מתפלל בהגיעו לסוף אחת משלוש הברכות שתוקעים בהן (מלכויות, זיכרונות ושופרות), צריך לעצור את תפילתו ולהמתין בשתיקה עד שבעל התוקע יתקע את התקיעות של אותה ברכה, ולאחר מכן להמשיך בתפילתו. אדם שקצב תפילתו איטי יותר מקצב תפילתו של בעל התוקע, אינו צריך להזדרז בתפילתו אלא יתפלל בקצב המתאים לו, ובשעת התקיעות יקשיב להן, ואחר כך ימשיך בתפילתו כרגיל.
יש שהסתייגו מהמנהג לתקוע בתפילת לחש, כיוון שהדבר עלול לבלבל את המתפללים. לכן קהילה שלא נהגה לתקוע בתפילת לחש, לא תאמץ מנהג זה, אך קהילה שנהגה כן, תמשיך במנהגה.
<h3>התקיעות שלאחר מוסף</h3>
כמבואר לעיל, נוהגים לתקוע אחרי חזרת הש"ץ של תפילת מוסף עוד קולות, להשלים את מספר קולות השופר למאה קולות. מספר הקולות שתוקעים הנוהגים לתקוע בתפילת לחש של מוסף, עד סוף חזרת הש"ץ, הוא תשעים (שלושים ב'תקיעות דמיושב', שלושים בתפילת הלחש של מוסף ושלושים ב'תקיעות דמעומד'), והם תוקעים לאחר חזרת הש"ץ עוד עשרה קולות. מספר הקולות שתוקעים עד סוף חזרת הש"ץ הנוהגים שלא לתקוע בתפילת לחש של מוסף, הוא שישים (שלושים ב'תקיעות דמיושב' ושלושים ב'תקיעות דמעומד'), והם תוקעים לאחר חזרת הש"ץ עוד ארבעים קולות.
ישנם מנהגים שונים באיזה מקום בתפילה תוקעים את התקיעות שלאחר חזרת הש"ץ: יש הנוהגים לתקוע חלק מהתקיעות באמצע 'קדיש תתקבל', ויש הנוהגים לתקוע לאחר מכן. מבחינה הלכתית, אין הבדל בין מנהגים אלו, ואפשר לנהוג כפי כל אחד מהמנהגים הכתובים במחזורים.
יוצאי ספרד נוהגים להריע תרועה גדולה (תרועה ארוכה שיש בה הרבה קולות קצרים) בסוף התפילה, כדי לעורר את הלבבות בשעה שיוצאים מבית הכנסת, לזכור את עניין השופר תמיד, ולהתנהג בכובד ראש וביראת שמים גם בשובם לביתם.
מנהג יוצאי אשכנז להאריך בתקיעה האחרונה בסדר 'תקיעות דמיושב', ובתקיעה האחרונה בסדר התקיעות שבסוף התפילה. קוראים לתקיעות אלו 'תקיעה גדולה', ועושים כן כדי לסמן את סיום סדר התקיעה.
<h3>תקיעות שלא לצורך</h3>
אסרו חכמים לתקוע בשופר בשבתות ובימים טובים, שמא יתקן אדם כלי שיר. את תקיעות המצווה בראש השנה לא אסרו חכמים, אך תקיעות שאינן של מצווה, אסורות. לכן, לאחר שתקעו את כל התקיעות הנצרכות, אסור לתקוע בשופר ללא צורך.
תקיעות המצווה המותרות אינן רק התקיעות שחייבים לתוקען, אלא כל תקיעה שיש בה מצווה. לדוגמה: מותר לתקוע לנשים, אף שהן אינן חייבות במצוות שופר, כיוון שנשים השומעות את תקיעות השופר נחשב להן הדבר למצווה והן מקבלות על כך שכר; וכן מותר לתקוע עבור ילדים קטנים, כיוון שיש מצווה לחנכם; וכן מותר לאדם לתקוע בשופר כדי לשמוע את התקיעות כפי מסורת אבותיו, או כדי לצאת ידי חובת שיטות שונות שיש להן יסוד בהלכה; וכן בעל תוקע הצריך להתאמן כדי לתקוע כראוי, רשאי לתקוע לשם כך.
ילדים שלא הגיעו לגיל מצוות, רשאים לתקוע בשופר אף לאחר ששמעו את תקיעות החובה, כיון שיש מצווה ללמדם לתקוע, כדי לחנכם למצוות.
<h2>פרק יב - טעות בתקיעות</h2>
פעמים שבעל התוקע אינו מצליח לתקוע כראוי, או שהוא טועה ותוקע תקיעה שאינה מתאימה, לדוגמה, במקום לתקוע שברים, הוא תוקע תרועה. בפרק זה נבאר מה הדין במצבים אלו, ולהיכן צריך לחזור כאשר אירעה טעות בתקיעות.
<h3>כל יחידה של שלושה קולות - בפני עצמה</h3>
התקיעות מורכבות מיחידות של שלושה קולות: תקיעה, קול אמצעי ותקיעה. כל יחידה של תקיעות עומדת בפני עצמה. לכן משעה שבעל התוקע תקע יחידה אחת כראוי, הוא לעולם לא יצטרך לחזור ולתקוע יחידה זו. לדוגמה: אדם שתקע תשר"ת (תקיעה, שברים-תרועה, תקיעה) כראוי, ואירעה תקלה ביחידה הבאה של תשר"ת, לא יצטרך לתקוע שוב את יחידת התשר"ת הראשונה, כיוון שיחידה זו עומדת בפני עצמה והיא נתקעה כראוי. וכן אדם שתקע תש"ת (תקיעה, שברים, תקיעה) כראוי, ולאחר מכן טעה בתקיעת תר"ת (תקיעה, תרועה, תקיעה), לא יצטרך לתקוע שוב את יחידת התש"ת, כיוון שהיא עומדת בפני עצמה, והיא נתקעה כראוי.
<h3>מתי יש לחזור ולתקוע מתחילת יחידת הקולות</h3>
אם כן, כאשר אירעה טעות בתקיעות, השאלה שעולה היא האם יש להמשיך ממקום הטעות, או שיש לחזור לתקיעה הראשונה בתחילת היחידה. לדוגמה: אדם שתקע את התקיעה כראוי בתחילת יחידת תר"ת, אך כאשר הוא תקע את התרועה, אירעה תקלה, האם די שיתקע שוב את התרועה, או שעליו לחזור לתקיעה הראשונה ולהתחיל את היחידה מחדש? התשובה לשאלה זו תלויה בסוג התקלה שאירעה, כפי שיבואר.
ההלכה שלפיה נקבע אם צריך לחזור לתקיעה הראשונה ביחידה או שדי לתקוע ממקום הטעות, היא ההלכה שאסור שיהיה הפסק בין התקיעה הראשונה לבין הקול האמצעי ביחידה, ובין הקול האמצעי ביחידה לתקיעה האחרונה ביחידה. לדוגמה: בסדר תר"ת, התרועה צריכה להיות סמוכה לתקיעה שלפניה, ואסור שיהיה קול שיפסיק ביניהם, וכן היא צריכה להיות סמוכה לתקיעה שלאחריה, ואסור שיהיה קול שיפסיק ביניהם; וכן הוא בסדר תש"ת ובסדר תשר"ת. כאשר אירעה טעות, ואדם תקע תקיעה שאינה שייכת לאותה יחידה, תקיעה זו מהווה הפסק בין התקיעה הראשונה או האחרונה לקול האמצעי, וצריך לחזור ולתקוע את כל היחידה מחדש.
לדוגמה: אדם שתקע שברים במקום תרועה בסדר תר"ת, צריך לחזור ולתקוע מחדש את סדר תר"ת: תקיעה, תרועה ותקיעה, ואינו יכול רק לתקן ולתקוע תרועה במקום שברים. זאת כיוון שהשברים היוו הפסק בין התקיעה הראשונה לתרועה שאחריה. וכן אדם הנמצא בסדר תר"ת, ולאחר שתקע תקיעה ותרועה, התבלבל ותקע שברים במקום לתקוע את התקיעה האחרונה, צריך לחזור ולתקוע מחדש את סדר תר"ת, ואינו יכול רק לתקן ולתקוע את התקיעה האחרונה, כיוון שהשברים הפסיקו בין התרועה לתקיעה האחרונה.
יתרה מכך, אדם הנמצא בסדר תר"ת, ותקע תקיעה ותרועה, ולאחר מכן התבלבל ובמקום לתקוע את התקיעה האחרונה, הוא תקע שוב תרועה, גם הוא צריך להתחיל את יחידת התר"ת מחדש, ולתקוע תקיעה, תרועה ותקיעה, ולא יוכל להסתפק רק בתקיעת התקיעה האחרונה. זאת כיוון שהתרועה השנייה, (שנתקעה שלא כדין) מהווה הפסק בין התרועה הראשונה (שנתקעה כדין) לבין התקיעה האחרונה.
כיוון שתקיעת הקול האמצעי פעמיים מצריכה לחזור לתקיעה הראשונה ביחידה, לכן בכל המצבים שבהם ישנו ספק אם התקיעה האמצעית נתקעה כראוי, יש לחזור לתקיעה הראשונה ביחידה. לא ניתן לתקוע שוב את התקיעה האמצעית, כיוון שאם התקיעה האמצעית נתקעה בפעם הראשונה כראוי, נמצא שהיא נתקעה פעמיים, והדבר פוסל את כל היחידה. גם לא ניתן להמשיך לתקיעה האחרונה ביחידה, שמא התקיעה האמצעית לא נתקעה כראוי. לכן במצבים אלו יש לחזור לתחילת היחידה, ולתקוע את כל היחידה מחדש.
<h3>תקיעה מוטעית שנתקעה בחלקה</h3>
תקיעה שאינה במקומה מהווה הפסק, לא רק אם היא נתקעה בשלמותה, אלא אף אם היא נתקעה בחלקה. לדוגמה: אדם שנמצא בסדר תר"ת, ולאחר שתקע תקיעה ותרועה, התבלבל והתחיל לתקוע שברים, ומיד אחר שהתחיל לתקוע את קול השברים, שם לב לטעותו, והפסיק - עליו לחזור לתקיעה הראשונה, גם אם הוא תקע רק קול אחד מתוך שלושת קולות השברים, כיוון שגם קול חלקי זה מפסיק בין התרועה לתקיעה האחרונה.
<h3>קולות השופר הנשמעים מבית כנסת אחד למשנהו</h3>
כיוון שאסור שיהיה הפסק בין קולות השופר שבתוך כל יחידת תקיעות, יש להיזהר בעניין שמיעת קולות השופר מבית כנסת אחד למשנהו; שכן קולות השופר הנשמעים מבית הכנסת האחד מהווים הפסק לתקיעות הנתקעות בבית הכנסת האחר. ולכן בבתי כנסת שסמוכים זה לזה, וקולות השופר נשמעים מבית כנסת אחד למשנהו, יש לדאוג שלא יתקעו בשני בתי הכנסת במקביל.
<h3>תקיעה שלא הצליחה</h3>
אדם שהתכוון לתקוע תקיעה מתאימה ולא הצליח לתקוע כראוי, והתקיעה שעלתה בידו נשמעה כקול שאינו שייך לאותה יחידה, קול זה אינו מהווה הפסק, כיוון שכוונתו הייתה לתקוע את התקיעה הראויה. לכן הוא יכול לתקוע שוב את הקול המתאים, ואין הוא צריך לחזור לתקיעה הראשונה ביחידה. לדוגמה: אדם שנמצא בסדר תר"ת, ותקע תקיעה ותרועה כראוי, אך כאשר ניסה לתקוע את התקיעה האחרונה, לא עלה הדבר בידו, וקול התקיעה נפסק ונשמע כקול הראשון של קול השברים או כקול קצר של תרועה, אינו צריך לחזור ולתקוע מתחילת יחידת התקיעות, אלא די בכך שיתקע שוב את התקיעה כראוי.
<h3>סיכום</h3>
יחידת תקיעות (כלומר תקיעה, קול אמצעי ותקיעה) שנתקעה כראוי, עלתה לשומעים, ולעולם אין צורך לחזור ולתקוע אותה שוב.
יחידה שאירעה בה תקלה, ובין התקיעה הראשונה לקול האמצעי, או בין הקול האמצעי לתקיעה האחרונה נתקעה תקיעה שאינה שייכת ליחידה, היחידה נפסלה, ויש לחזור ולתקוע אותה מהתחלה.
כאשר בעל התוקע ניסה לתקוע תקיעה מתאימה, ולא הצליח לתקוע אותה כראוי, עליו לתקוע את התקיעה שלא עלה בידו לתקוע, ואין הוא צריך לחזור לתחילת היחידה.
כאשר בעל התוקע תקע את הקול האמצעי, והתעורר ספק אם עלה בידו לתקוע אותו כראוי, עליו לחזור לתחילת היחידה.
דין זה נאמר רק בקול האמצעי. אך כאשר בעל התוקע ניסה לתקוע את התקיעה האחרונה, והתעורר ספק אם עלה בידו לתקוע אותה כראוי, די לתקוע אותה שוב, ואין צורך לחזור לתחילת היחידה.
<h2>פרק יג - שינה ביום ראש השנה, ותשליך</h2>
<h3>שינה בראש השנה</h3>
נוהגים שלא לישון ביום ראש השנה עד חצות היום, שכן אמרו חכמים שהישן בראש השנה, מזלו ישן כל השנה. כוונת הדברים היא שאדם שאינו חס על נפשו ואינו מתחזק בראש השנה בתפילה ובמעשים טובים, המלאך המליץ עליו בשמים אינו מלמד עליו זכות, ולכן הוא זוכה פחות להארת פנים במשך השנה. אחרי חצות היום אפשר לישון, שכן אדם כבר התחזק במחצית הראשונה של היום בתפילה ובשמיעת תקיעות השופר.
ההולך בטל הרי הוא כישן, שאף הוא אינו מתחזק בעשיית מעשים טובים בראש השנה, וגרוע הוא מהישן, כיוון שעולות בליבו מחשבות זרות שעלולות להטריד אותו בתפילתו.
אדם שהשינה נצרכת לו כדי שיוכל לכוון בתפילה כראוי, רשאי לישון בראש השנה אף לפני חצות היום, כיוון ששנתו היא הכנה לתפילה.
<h3>תשליך</h3>
ביום הראשון של ראש השנה, לאחר תפילת מנחה, נוהגים ללכת למקור מים ולומר שם פסוקי תפילה ובקשה, ובכללם את הפסוק: "יָשׁוּב יְרַחֲמֵנוּ יִכְבֹּשׁ עֲוֹנֹתֵינוּ וְתַשְׁלִיךְ בִּמְצֻלוֹת יָם כָּל חַטֹּאותָם". כמה טעמים למנהג זה. טעם אחד הוא להזכיר את עקדת יצחק, שכן אמרו חז"ל שבשעה שהלך אברהם לעקוד את יצחק בנו, רצה השטן לעכב בעדם, ונעשה לפניהם כנהר גדול, שלא יוכלו לעבור, ונכנסו לנהר והתחילו לעבור בו, עד שהגיעו להם המים עד צוואריהם, תלה אברהם את עיניו לשמים ואמר: "ריבון העולמים נגלית אלי ואמרת לי הודע שמי בכל העולם והעלה בנך לעולה, ולא הרהרתי אחר דבריך ולא עכבתי מאמריך, ועכשיו באו מים עד נפש, אם טובע יצחק בני, היאך יתייחד שמך?" מיד גער הקדוש ברוך הוא בשטן והלך לו. ועוד טעם למנהג ה'תשליך' הוא שבראש השנה אנו ממליכים את ה' למלך, וכאשר ממליכים מלך, עושים זאת ליד מעיין, לרמוז שתימשך מלכותו כמעיין הנובע ללא הפסק; וכך גם אנו מייחלים שקבלת מלכות ה' עלינו תימשך ללא הפסק.
יש נוהגים לנער את שולי הבגדים בזמן אמירת הפסוק "וְתַשְׁלִיךְ בִּמְצֻלוֹת יָם כָּל חַטֹּאותָם", לרמוז שעלינו להשליך את החטאים, ולקבל על עצמנו שמעתה ואילך 'בגדינו יהיו לבנים', ונהיה נקיים מכל חטא. ועוד טעם יש בזה, להראות שהצד הפנימי שבנו הוא קדוש וטהור, והעוונות הם חיצוניים לנו, כמו הבגדים שאינם חלק מהאדם אלא חיצוניים לו.

<h2>פרק יד - יום טוב שני של ראש השנה</h2>
<h3>ראש השנה מן התורה - יום אחד</h3>
מן התורה, ראש השנה הוא חג שאורכו יום אחד, כמו שנאמר: "בַּחֹדֶשׁ הַשְּׁבִיעִי בְּאֶחָד לַחֹדֶשׁ יִהְיֶה לָכֶם שַׁבָּתוֹן זִכְרוֹן תְּרוּעָה מִקְרָא קֹדֶשׁ". אף על פי כן, אנו חוגגים את ראש השנה יומיים, כיוון שבזמן שבית המקדש היה קיים, חגגו את ראש השנה יומיים. כדי להבין את הטעם לכך, יש להקדים ולבאר כיצד נקבע לוח השנה העברי בזמן שבית המקדש היה קיים.
<h3>קידוש החודש על פי הראייה</h3>
לפי הלוח העברי, אורכם של חודשי השנה אינו קבוע. ישנם חודשים שאורכם הוא עשרים ותשעה ימים ('חודשים חסרים'), וישנם חודשים שאורכם הוא שלושים ימים ('חודשים מלאים'). בזמננו, אפשר לדעת מראש איזה חודש עתיד להיות חודש מלא ואיזה חודש עתיד להיות חודש חסר, כיוון שהלוח שאנו משתמשים בו, שנערך על ידי הלל בנו של רבי יהודה הנשיא, נערך על פי חישוב אסטרונומי של תנועת הירח. אך בזמן שבית המקדש היה קיים, אי אפשר היה לדעת מראש איזה חודש יהיה חודש מלא ואיזה חודש יהיה חודש חסר, כיוון שקביעת החודשים לא נעשתה על פי חישוב אסטרונומי, אלא על פי עֵדים שהעידו שראו את הלבנה בחידושה. חידושה של הלבנה הוא הזמן שבו היא נראית מחדש בתחילת החודש. ביום השלושים של כל חודש, בית הדין ישב בירושלים וחיכה שיבואו עדים ויעידו שראו את הלבנה בחידושה. אם באו עדים, בית הדין קבע את יום השלושים ליום הראשון של החודש הבא, ובכך התקדש יום זה ונקבע לראש חודש. אם לא באו עדים, יום השלושים היה נחשב ליום האחרון של החודש הקודם, והיום למחרת נקבע לראש חודש.
<h3>קביעת ראש השנה יומיים</h3>
כל החגים חלים בתאריכים שונים באמצע החודש, לכן אפשר היה לדעת מראש מתי הם יחולו. אבל ראש השנה מיוחד בכך שהוא חל ביום הראשון של חודש תשרי, ולכן אי אפשר היה לדעת מראש באיזה יום הוא יחול. בהגיע יום השלושים של חודש אלול, בית הדין ישב בירושלים וחיכה שיבואו עדים ויעידו שראו את חידוש הלבנה. אם באו עדים והעידו על כך, בית הדין קידש את החודש, וקבע את יום השלושים של חודש אלול ליום הראשון של חודש תשרי, וביום זה היו חוגגים את ראש השנה ומקריבים את הקרבנות המיוחדים לראש השנה. ואם ביום השלושים לא באו עדים, יום זה היה נחשב ליום האחרון של חודש אלול, וראש השנה היה חל ביום למחרת.
לכן, בהגיע יום שלושים של חודש אלול, נמנעו בכל מקום מעשיית מלאכה, מחשש שבית הדין יקדש את החודש ויקבע שיום זה הוא ראש השנה. בירושלים ובסביבתה הקרובה, אפשר היה לדעת אם בית הדין קידש את החודש ביום השלושים, ואם אכן קידשוהו, במקומות אלו נהגו ביום השלושים ואחד (היום למחרת ראש השנה) כביום חול. אך במקומות הרחוקים מירושלים נמנעו מעשיית מלאכה גם ביום למחרת (היום השלושים ואחד), כיוון שלא ידעו אם באו עדים ביום השלושים ובית הדין קידש יום זה וקבע אותו לראש השנה או שמא לא באו עדים ביום השלושים, וראש השנה נקבע ביום למחרת.
מכיוון שבזמן המקדש נהגו ברוב המקומות לחגוג את ראש השנה יומיים, אנו ממשיכים במנהגם וחוגגים את ראש השנה יומיים.
<h3>טעם פנימי לקביעת ראש השנה יומיים</h3>
חכמי הסוד גילו שישנו טעם פנימי לכך שאנו ממשיכים לחגוג את ראש השנה יומיים, אף שאנו יודעים באיזה יום חל א' בתשרי. בזמן שבית המקדש היה קיים, מדרגתו הרוחנית של עם ישראל הייתה גבוהה, והיה באפשרותו לתקן את כל התיקונים הרוחניים של ראש השנה ביום אחד. לכן תושבי ירושלים וסביבותיה, שידעו שבית הדין קידש את יום השלושים, חגגו את ראש השנה יום אחד, ודי היה בכך כדי לתקן את כל הדרוש תיקון. אך עם ירידת הדורות, אין באפשרותנו לתקן את כל התיקונים הרוחניים של ראש השנה ביום אחד, ואנו זקוקים לשני ימים לשם כך, ולכן אף שאנו יודעים באיזה יום חל א' בתשרי, אנו חוגגים את ראש השנה יומיים.
<h3>ראש השנה יומיים - בשמים ובארץ</h3>
בכוחם של חכמי ישראל לקבוע לא רק את ההלכה בארץ, אלא גם את סדרי הדין בשמים. משעה שחכמי ישראל תיקנו שיש לחגוג את ראש השנה יומיים בכל המקומות, גם הדין בשמים מתחלק לשני ימים, וישנם עניינים הנידונים ביום הראשון של ראש השנה, וישנם עניינים הנידונים ביום השני של ראש השנה.
ביום השני של ראש השנה נוהגים בכול כמו ביום הראשון: תוקעים בשופר ומתפללים את התפילות המיוחדות לראש השנה; מלבד כמה עניינים שאין נוהגים בהם ביום השני, כפי שיבואר.
<h3>ברכת "שהחיינו" ביום השני של ראש השנה</h3>
יש סוברים שיש לברך ברכת "שהחיינו" גם בלילה השני של ראש השנה, כפי שמקיימים את כל מצוות החג גם ביום השני. ויש סוברים שאין לברך "שהחיינו" בלילה השני של ראש השנה, כיוון שלדבריהם, יש לראות בשני הימים של ראש השנה חג אחד ארוך, וברכת "שהחיינו" שנאמרה ביום הראשון עולה גם ליום השני. להלכה, יש לברך "שהחיינו" ביום השני, אך כדי לצאת ידי חובת כל הדעות, ראוי להניח על השולחן פרי חדש או ללבוש בגד חדש, ולהתכוון בברכת "שהחיינו" גם עליהם.
<h3>סימני הסעודה ביום השני של ראש השנה</h3>
יש הנוהגים לאכול מאכלים לסימן טוב ('סימנים') גם בלילה השני של ראש השנה, כפי שנוהגים בו את כל דיני החג; וכן הוא מנהג יוצאי ספרד. ויש שאינם נוהגים לאכול מאכלים לסימן טוב בלילה השני של ראש השנה, וזאת על פי הקבלה.
<h3>ברכת "לשנה טובה תכתב" ביום השני של ראש השנה</h3>
ביום השני של ראש השנה, יש נוהגים שלא לברך איש את רעהו בברכת "לשנה טובה תכתב", כיוון שהיום הראשון של ראש השנה הוא היום שחל בו ראש השנה מהתורה, ובו אנו נידונים. ויש נוהגים לברך איש את רעהו בברכת "לשנה טובה תכתב" גם ביום השני של ראש השנה, כיוון שלפי הקבלה, נידונים בשני הימים של ראש השנה.
<h3>ברכת "שהחיינו" לפני התקיעות ביום השני של ראש השנה</h3>
כשם שהפוסקים נחלקו אם יש לברך ברכת "שהחיינו" בלילה השני של ראש השנה, כך הם גם נחלקו אם יש לברך את ברכת "שהחיינו" לפני תקיעות השופר ביום השני. מנהג יוצאי אשכנז הוא לברך ברכת "שהחיינו" לפני תקיעת שופר ביום השני, כפי שהם נוהגים לברך "שהחיינו" בלילה השני של ראש השנה. וכשם שבשעה שמברכים "שהחיינו" בלילה השני של ראש השנה, ראוי להניח על השולחן פרי חדש או ללבוש בגד חדש, כדי לצאת מהספק, כך גם ראוי שבעל התוקע ילבש בגד חדש, ויתכוון בברכת "שהחיינו" גם עליו, כדי לצאת מן הספק. מנהג יוצאי ספרד הוא שלא לברך את ברכת "שהחיינו" לפני תקיעות השופר ביום השני, אף שגם הם מברכים "שהחיינו" בלילה השני של ראש השנה. וזאת כיוון שיש הבדל בין ברכת "שהחיינו" הנאמרת על יום ראש השנה לברכת "שהחיינו" הנאמרת על מצוות שופר: ברכת "שהחיינו" הנאמרת על היום, צריכה להיאמר בסמוך ליום, ולכן ברכת "שהחיינו" הנאמרת בלילה הראשון של ראש השנה אינה פוטרת את היום השני. אך ברכת "שהחיינו" הנאמרת על מצוות שופר, אינה חייבת להיאמר בסמיכות לקיום המצווה, ולכן ברכת "שהחיינו" הנאמרת על השופר ביום הראשון, פוטרת גם את אמירתה ביום השני.
ספרדי המתפלל במניין אשכנזי, לא יענה אמן על ברכת "שהחיינו" שמברכים לפני תקיעות השופר ביום השני, כדי שלא להפסיק בין ברכת השופר לתקיעות, אך יתכוון לצאת בה ידי חובה.
<h3>הכנה מן היום הראשון ליום השני של ראש השנה</h3>
ביום הראשון של ראש השנה, אסור לעשות דברים לצורך היום השני של ראש השנה, לדוגמה: אסור לערוך את השולחן, לשטוף כלים או להוציא את האוכל ממקומו ביום הראשון לצורך היום השני. הסיבה לכך קשורה לטעם שבגללו אנו חוגגים את ראש השנה במשך יומיים. כאמור, אנו חוגגים את ראש השנה יומיים משום שבזמן שקידשו את החודש על פי הראייה, רוב עם ישראל לא ידע אם ראש השנה חל ביום השלושים לחודש אלול, או ביום השלושים ואחד. בזמן ההוא, ביום השלושים אסור היה לעשות דברים לצורך היום השלושים ואחד, כיוון שאפשר שיום השלושים הוא יום טוב, ויום השלושים ואחד הוא יום חול, ואסור להכין מקודש לחול. וכיוון שאנו חוגגים יומיים על סמך המנהג שהיה אז, אנו מקיימים את הלכות היום כפי שנהגו בדור ההוא, ולכן גם אנחנו איננו עושים ביום הראשון של ראש השנה דברים לצורך היום השני.
במקום הצורך, אפשר להקל ולעשות ביום הראשון פעולה לצורך היום השני של ראש השנה, בדרך שבה לא ניכר שהדבר נעשה לצורך היום השני. לדוגמה: במקום הצורך, מותר להוציא בשעות הצהריים אוכל מהמקפיא כדי שיפשיר וניתן יהיה לאוכלו בסעודת הלילה, שכן יש סיכוי שהאוכל יפשיר עוד לפני הלילה וניתן יהיה לאוכלו עוד ביום הראשון, וכך לא ניכר שהדבר נעשה לצורך היום השני. וכן מותר במקום הצורך להביא אוכל עבור סעודת הלילה, כל עוד לא ניכר שהוא מיועד לסעודת הלילה. אבל היתר זה נאמר רק בנוגע לפעולות שאינן מלאכה, והן אסורות רק משום איסור ההכנה מקודש לחול, אך פעולות שיש בהן מלאכה, כגון בישול ואפייה, אסור לעשותן לצורך היום השני, גם אם לא ניכר שהן נעשות לצורכו.
מזמן צאת היום הראשון, ניתן להתחיל בהכנות ליום השני של ראש השנה.
<h2>פרק טו - ראש השנה שחל בשבת</h2>
<h3>מצוות שופר</h3>
כאשר ראש השנה חל בשבת, תיקנו חכמים שלא לתקוע בשופר, מחשש שמצוות שופר תגרום חלילה לחילול שבת, על ידי זה שאדם שאינו יודע לתקוע בשופר ילך לאדם אחר שילמדנו, ויעבור על איסור הוצאה מרשות היחיד לרשות הרבים. כיוון שאין תוקעים בשופר כאשר ראש השנה חל בשבת, השופר נחשב מוקצה בשבת זו, ואסור לטלטל אותו.
הלכה זו, שאין לתקוע בשופר כאשר ראש השנה חל בשבת, מעוררת שאלה: הרי חז"ל הפליגו במעלת מצוות השופר - תקיעות השופר מעלות את זיכרוננו לטובה לפני הקב"ה, ובזכותן הקב"ה יורד מכיסא דין ויושב על כיסא של רחמים; ו"כל שנה שאין תוקעין לה בתחלתה - מריעין לה בסופה (יהיו פורענויות בסופה)". זאת ועוד, החשש מפני איסור הטלטול של השופר בשבת הוא חשש רחוק, שכן רוב האנשים מתפללים ושומעים את תקיעות השופר בבית הכנסת, ובעל התוקע בבית הכנסת ודאי בקי לתקוע כראוי; ואם כן, איך ביטלו חכמים את מצוות השופר בשבת, רק בגלל חשש רחוק כזה?
רבי מאיר שמחה הכהן מדווינסק, בעל ה'משך חכמה', מסביר שאמנם מצוות שופר גדולה היא, שכן עניינה להזכיר את עקדת יצחק לפני ה', ולגלות מה נחלו ישראל מיצחק אבינו - "למסור עצמם לחרפה ולביזה עבור שם השם יתברך... ולעקוד כל תאותיהם והרגשותיהם על מוקד אהבת ה' ותורתו". על כן השופר הוא כמזור ורפואה הכרחית לחולה מסוכן, ובלעדיו עלול השטן לקטרג עלינו והסכנה גדולה. אבל אף על פי כן, מגודל אהבת ישראל לה' יתברך, הם מוסרים נפשם על מצוות השבת, אשר מעידה על חידוש העולם ועל קדושת שמו, ומבטלים את מצוות שופר בעבורה. מעדיפים הם כי תהיה רשות לשטן לקטרג עליהם, וכי לא ייכנס זיכרונם לפני אביהם שבשמים, ובלבד שלא יבולע לה לשבת אף במעט. אמנם מסירות נפש זו של ישראל על קדושת השבת, הרי היא כעין 'עקדה' רוחנית ומסירות נפש על ה' ועל מצוותיו, ועל כן היא עצמה מועילה להם כמצוות השופר, הבאה להזכיר את עקדת יצחק לפני ד'.
<h3>ברכת שהחיינו על השופר</h3>
הפוסקים נחלקו אם יש לברך ביום השני של ראש השנה את ברכת "שהחיינו" על השופר או שהברכה הנאמרת על השופר ביום הראשון, פוטרת גם את אמירתה ביום השני. מחלוקתם נוגעת לשנים רגילות בהן תוקעים בשופר ביום הראשון, אך בשנים בהן היום הראשון של ראש השנה חל בשבת לדעת כולם יש לברך את ברכת "שהחיינו" לפני התקיעות ביום השני, כיוון שבשנים אלו אין תוקעים בשופר ואין מברכים שהחיינו ביום הראשון.
<h3>איסור התענית</h3>
בשנים רגילות בהן ראש השנה חל ביום חול התירו חכמים להאריך בתפילה, אף שאריכות התפילה תביא לכך שהמתפללים יתענו עד אחר חצות היום, כיוון שבראש השנה אנו עומדים לבקש על נפשנו, וראוי להרבות בתפילה ביום זה. אך כאשר ראש השנה חל בשבת, אין להאריך בתפילה ולהתענות עד חצות, כדי שלא לפגוע בקדושת השבת.
<h3>תשליך</h3>
כאשר יום ראשון של ראש השנה חל בשבת, רבים מקיימים את מנהג ה'תשליך' ביום השני של ראש השנה, כיוון שפעמים רבות, הנהר או באר המים הם מחוץ לעירוב, ואנשים עלולים לטלטל חפצים בהליכתם, ולעבור בשוגג על איסור הוצאה מרשות לרשות.
<h3>הדלקת נרות</h3>
בהדלקת נרות של יום שני של ראש השנה יש לשים לב שלא להדליק את נרות החג לפני צאת השבת. ויש לומר לפני ההדלקה "ברוך המבדיל בין קודש לקודש", כיוון שהדלקת נר לכבוד יום טוב היא פעולה שאסור לעשותה בשבת, ואין לעשות מלאכה האסורה בשבת לפני אמירת נוסח קצר של הבדלה.
<h3>קידוש והבדלה במוצאי היום הראשון</h3>
בלילה השני של ראש השנה יש לעשות הבדלה וקידוש. הבדלה כדי לציין את מעלת השבת היוצאת שקדושתה גדולה מקדושת החג, וקידוש כדי לציין את מעלת החג הנכנס. ההבדלה והקידוש נעשים יחד, וסדר הברכות הוא על פי ראשי התיבות יקנה"ז: יין ("בורא פרי הגפן"), קידוש, נר, הבדלה, זמן ("שהחיינו"). נוסח ברכת ההבדלה במצב זה שונה מעט מנוסח ברכת ההבדלה הנאמרת בכל מוצאי שבת והוא מובא במחזור.
<h3>ראש השנה שחל בימים חמישי ושישי</h3>
כאשר ראש השנה חל ביום חמישי יש להניח ערוב תבשילים בערב החג, כדי שיהיה מותר ביום השני של ראש השנה לבשל ולהדליק נרות לכבוד שבת. דיני ערוב תבשילים יתבארו בעזרת ה' באהלי הלכה הלכות יום טוב.
<h2>עשרת ימי תשובה</h2>
<h2>פרק טז - עשרת ימי תשובה</h2>
עשרת הימים שבין ראש השנה ליום הכיפורים הם ימים מיוחדים, שבהם אנו זוכים לקרבת ה' ולסיוע מיוחד מאתו לשוב בתשובה ולהשתחרר מהרגלים רעים שדבקו בנו. כך כותב הרמב"ם: "אף על פי שהתשובה והצעקה יפה לעולם, בעשרה הימים שבין ראש השנה ויום הכפורים היא יפה ביותר ומתקבלת היא מיד שנאמר "דִּרְשׁוּ ה' בְּהִמָּצְאוֹ קְרָאֻהוּ בִּהְיוֹתוֹ קָרוֹב". הוסיף על כך בעל החיי אדם וכתב: "תיכף בתחילת השנה נפתחים כל השערים, שערי תשובה, שערי מחילה וסליחה, והם פתוחים ועומדים עד זמן נעילת שערים ביום הכפורים, והכרוז יוצא מלפניו, 'שׁוּבוּ בָּנִים שׁוֹבָבִים אֶרְפָּה מְשׁוּבֹתֵיכֶם'.
יום הכיפורים הוא יום חתימת הדין שנכתב בראש השנה. כשם שאדם העומד למשפט מתכונן מבעוד מועד למשפטו, ועושה כל שביכולתו כדי לצאת זכאי, וככל שתאריך המשפט קרב, כך הוא מתרכז יותר ויותר בענייני משפטו; כך גם בעשרת ימי תשובה, על האדם לפנות מזמנו ולהתרכז בהכנה רוחנית ליום הכיפורים: להתבונן בדרכיו, לשוב בתשובה על מעשיו השליליים ולהתחזק בעשיית הטוב והישר בעיני ה', כדי שיזכה להיחתם לחיים טובים. בימים אלו ראוי למעט את העיסוק בענייני הפרנסה, ולהקדיש את הזמן ללימוד מוסר, המעורר את הלב לתשובה, וללימוד תורה, המקדשת ומטהרת את האדם, ומביאה אותו לידי כל המעלות הטובות. כמו כן, יש להרבות בימים אלו בתפילה ובצדקה, שבסגולתן לבטל גזרות רעות.
<h3>דקדוק המעשים בעשרת ימי תשובה</h3>
בעשרת ימי תשובה ראוי לנהוג בחוּמרות שאדם אינו מקפיד בהן כל השנה, כיוון שבימים אלו הקב"ה מתקרב אלינו ומתנהג עימנו בחסידות, וראוי שנשיב להתקרבות זו, וננהג במנהגי חסידות שאיננו רגילים בהם כל השנה.
הנהגה זו עלולה לעורר הרגשת אי נוחות, והאדם עשוי לראות בה כעין העמדת פנים לפני ה' שהוא מתחזק במצוותיו, בעוד שהוא יודע שמיד לאחר עשרת ימי תשובה, הוא יחזור לנהוג כבכל השנה, ולא יתמיד בקיום חוּמרות אלו. אמנם בספרי חסידות ביארו את עניינה של הנהגה זו על פי מעשה בחסיד אחד, שהיה רגיל ללכת בעירו בחליפה קצרה, כפי שהיה נהוג להתלבש במקומו לפי צו האופנה, אך כאשר היה נוסע אל הרבי שלו, היה פושט את החליפה הקצרה ולובש במקומה חליפה ארוכה, כדרך החסידים. לאחר כמה שנים שבהן נהג כך, הרגיש החסיד שאינו יכול עוד להעמיד פנים, והגיע לרבי בחליפה קצרה. כאשר שאל אותו הרבי מדוע שינה מלבושו, סיפר החסיד כי כבר שנים שהוא מתלבש כך, ורק מול הרבי העמיד פנים. אמר לו הרבי: "ואני בטוח הייתי שאתה מעמיד פנים לכל העולם, ורק אצלי אתה מתנהג כפי שאתה באמת!". כך גם כאשר אנו מתחזקים ומדקדקים במעשינו בעשרת ימי תשובה, אנו מגלים בכך את רצוננו האמיתי להתקרב אל ה' ככל האפשר ולעשות רק את הרצוי והטוב לפניו, גם אם במשך השנה איננו מצליחים להתמיד בכך.
הדוגמה המובאת בשלחן ערוך להנהגה זו היא להיזהר בימים אלו מאכילת פת שנאפתה על ידי גויים. חכמים אסרו לאכול פת שנאפתה על ידי גויים, כדי להרחיק אותנו מהם שחלילה לא נבוא להתחתן איתם. אך יש מהפוסקים שהקלו והתירו לאכול 'פת פלטר' (אופה), שהיא פת שנאפתה על ידי גוי כדי למוכרה, כיוון שבאכילת פת זו, יש פחות חשש שייווצר קירוב דעת בין הגוי לישראל. ואם כן, אדם שנוהג כל השנה כדעות המקלות ואוכל 'פת פלטר', יחמיר בעשרת ימי תשובה ויימנע מלאוכלה.
כיום אנו רגילים לאכול פת ישראל כל השנה, אך הלכה זו היא דוגמה לכך שבימים אלו יש מקום להחמיר בדברים שבמשך השנה אנו מקילים בהם. הפוסקים נתנו דווקא דוגמה זו כי היא מזכירה לנו שאנו נבדלים מהגויים, ואם כן עלינו לנהוג בקדושה ובטהרה, כראוי לבניו של הקב"ה, שהתקדשו בקדושתו.
<h2>פרק יז - מצוות התשובה</h2>
עניין מרכזי בעשרת ימי תשובה הוא המצווה לחזור בתשובה, שעל שמה נקראו ימים אלו "עשרת ימי תשובה". לכן יבוארו כאן יסודותיה ודרך קיומה.
התשובה היא מהטובות שהיטיב ה' לברואיו. מצד הדין, לא הייתה באפשרותו של החוטא לתקן את מעשיו, כיוון שיש תוצאות למעשיו השליליים של האדם, ולכאורה אין דרך למחותם. אדם שחלילה הרג מישהו, אף אם יתחרט על כך ויצטער צער רב כל ימיו, האם באפשרותו להחזיר את הנהרג לחיים?! אדם שהלבין פני חברו, האם באפשרותו לבטל את הצער והעלבון שהנפגע חש בזמן הפגיעה?! הלוא אף אם יפייס את הנפגע ויפיג את צערו מכאן ולהבא, לא יוכל למחות את הצער שהנפגע חש בזמן הפגיעה. לא רק פגיעה באדם היא קלקול שאי אפשר לתקנו, גם חטאים שבין אדם למקום לכאורה אינם ניתנים לתיקון. כל חטא גורם פגם רוחני ממשי בעולמות העליונים, ומצד הדין אי אפשר לתקנו. לכן מן הדין, אף אם אדם התחרט על חטאיו וקיבל עליו שלא לשוב ולחטוא בהם, אין הוא יכול למחות את שהיה ועליו להיענש על עברות שעבר. אף על פי כן, ברוב רחמיו וחסדיו של הקב"ה עלינו, הוא נתן לנו את האפשרות לחזור בתשובה ולהביא למחילת עוונותינו.
<h3>זיכוך, טהרה וקרבת ה'</h3>
מחילת העוונות על ידי התשובה איננה פעולה טכנית של הצלה מעונש בלבד, אלא פעולה פנימית של זיכוך, טהרה והסרת כל הרשמים השליליים שהשאיר החטא. יתרה מכך, בכוח התשובה לתקן את הפגם שפגם החטא בזיקה שבין האדם לבוראו. הריחוק מה' שנוצר בעשיית החטא הוא השורש לכל ההשפעות השליליות של החטא, והתיקון המשמעותי ביותר שיש בתשובה הוא שיקום הקשר והזיקה בין האדם לקב"ה; וכך כותב הרמב"ם:
"גדולה תשובה שמקרבת את האדם לשכינה שנאמר 'אִם תָּשׁוּב יִשְׂרָאֵל נְאֻם ה' אֵלַי תָּשׁוּב', כלומר, אם תחזור בתשובה בי תדבק. התשובה מקרבת את הרחוקים, אמש היה זה שנאוי לפני המקום משוקץ ומרוחק ותועבה, והיום הוא אהוב ונחמד קרוב וידיד.
כמה מעולה מעלת התשובה, אמש היה זה מובדל מה' אלקי ישראל, צועק ואינו נענה, ועושה מצות ומשליכים אותן בפניו, והיום הוא מודבק בשכינה, צועק ונענה מיד, ועושה מצות ומקבלים אותן בנחת ושמחה, ולא עוד אלא שמתאוים להם שנאמר "וְעָרְבָה לַה' מִנְחַת יְהוּדָה וִירוּשָׁלִָם כִּימֵי עוֹלָם וּכְשָׁנִים קַדְמֹנִיּוֹת".
ואל ידמה אדם בעל תשובה שהוא מרוחק ממעלת הצדיקים מפני העוונות והחטאות שעשה, אין הדבר כן אלא אהוב ונחמד הוא לפני הבורא כאילו לא חטא מעולם, ולא עוד אלא ששכרו הרבה, שהרי טעם טעם החטא ופירש ממנו וכבש יצרו, אמרו חכמים מקום שבעלי תשובה עומדים אין צדיקים גמורים יכולים לעמוד בו, כלומר מעלתם גדולה ממעלת אלו שלא חטאו מעולם מפני שהם כובשים יצרם יותר מהם".
<h3>הפתח לתשובה בכל מצב</h3>
בכל מצב יכול אדם לחזור בתשובה, ותשובתו תתקבל. אף אדם שנמצא במקום הירוד ביותר, יכול להיחלץ מחטאיו ולחזור בתשובה. כך כותב הרמב"ם: "אין לך דבר שעומד בפני התשובה, אפילו כפר בעיקר כל ימיו ובאחרונה שב, יש לו חלק לעולם הבא". לכן אין לאדם להתייאש בשום מצב, כדברי רבי נחמן מברסלב: "ואפילו מי שהוא חס ושלום במדרגה התחתונה לגמרי, אפילו הוא נמצא בשאול תחתיות, אף על פי כן אל ייאש את עצמו, ויחזק את עצמו בכל מה שאפשר, כי אין שום יאוש בעולם כלל", כיוון שתמיד פתוחה בפני האדם הדרך לתקן את מעשיו, להיטהר מזוהמת החטא ולשוב אל ה'.
דוגמה ליכולת לחזור בתשובה משאול תחתיות היא תשובתו של המלך מנשה, שהיה אחד המלכים הרשעים שהיו לעם ישראל. מנשה חטא בעבודה זרה, העמיד פסל בבית המקדש והוציא להורג אנשים רבים. בנביא נאמרו עליו דברים חמורים, שלא נאמרו כמותם על שום מלך אחר. כך נכתב עליו בספר מלכים:
"וַיַּעַשׂ הָרַע בְּעֵינֵי ה' כְּתוֹעֲבֹת הַגּוֹיִם אֲשֶׁר הוֹרִישׁ ה' מִפְּנֵי בְּנֵי יִשְׂרָאֵל. וַיָּשָׁב וַיִּבֶן אֶת הַבָּמוֹת אֲשֶׁר אִבַּד חִזְקִיָּהוּ אָבִיו, וַיָּקֶם מִזְבְּחֹת לַבַּעַל, וַיַּעַשׂ אֲשֵׁרָה כַּאֲשֶׁר עָשָׂה אַחְאָב מֶלֶךְ יִשְׂרָאֵל, וַיִּשְׁתַּחוּ לְכָל צְבָא הַשָּׁמַיִם וַיַּעֲבֹד אֹתָם... וַיִּבֶן מִזְבְּחוֹת לְכָל צְבָא הַשָּׁמָיִם בִּשְׁתֵּי חַצְרוֹת בֵּית ה', וְהֶעֱבִיר אֶת בְּנוֹ בָּאֵשׁ וְעוֹנֵן וְנִחֵשׁ וְעָשָׂה אוֹב וְיִדְּעֹנִים הִרְבָּה לַעֲשׂוֹת הָרַע בְּעֵינֵי ה' לְהַכְעִיס... וְגַם דָּם נָקִי שָׁפַךְ מְנַשֶּׁה הַרְבֵּה מְאֹד עַד אֲשֶׁר מִלֵּא אֶת יְרוּשָׁלִַם פֶּה לָפֶה (מן הקצה אל הקצה) לְבַד מֵחַטָּאתוֹ אֲשֶׁר הֶחֱטִיא אֶת יְהוּדָה לַעֲשׂוֹת הָרַע בְּעֵינֵי ה'".
בעקבות חטאיו של מנשה, ה' הענישוֹ, ומתוך ייסוריו הוא חזר בתשובה. לרוב רשעותו ביקשו מלאכי השרת מה' שלא יקבל אותו בתשובה, וכך אמרו חכמים במדרש:
"באותה שעה עמדו מלאכי השרת וסתמו כל החלונות של מעלה, ואמרו לפני הקב"ה: רבון העולם אדם שהעמיד צלם בהיכל אתה מקבלו בתשובה?! אמר להם אם איני מקבלו בתשובה הריני נועל פתח בפני כל בעלי תשובה, מה עשה הקדוש ברוך הוא חתר לו חתירה מתחת כסא כבודו ממקום שאין מלאך יכול לשלוט וקבלו בתשובה".
נמצא שהקב"ה מקבל את האדם השב בתשובה, ופותח לו פתח מכל תהום שהוא הידרדר אליה.
<h3>מצוות התשובה</h3>
התשובה היא חסד וזכות, אך היא גם מצווה, שנאמר: "וְשַׁבְתָּ עַד ה' אֱלֹקיךָ וְשָׁמַעְתָּ בְקֹלוֹ". מצווה זו נוהגת בכל מקום ובכל זמן, ולא רק בעשרת ימי תשובה או ביום הכיפורים. לכן מצווה על אדם שחטא לחזור בתשובה ולהתוודות על חטאיו מיד, ואין לדחות את המצווה לימי התשובה, כיוון שזריזים מקדימים למצוות.
<h3>עיקרי התשובה</h3>
שלושה הם עיקרי התשובה: עזיבת החטא, קבלה לעתיד וחרטה. עזיבת החטא היא הפסקת החטא בהווה. קבלה לעתיד היא החלטה והסכמה שלא לחטוא עוד בעתיד, וחרטה היא צער על עשיית העברה בעבר.
<h3>מצוות הווידוי</h3>
כאשר אדם חוזר בתשובה, מצווה עליו להתוודות על חטאיו, שנאמר: "אִישׁ אוֹ אִשָּׁה כִּי יַעֲשׂוּ מִכָּל חַטֹּאת הָאָדָם וכו' וְהִתְוַדּוּ אֶת חַטָּאתָם אֲשֶׁר עָשׂוּ". פרטי מצווה זו יבוארו בפרק כג.
<h3>תשובה על עברות שבין אדם לחברו</h3>
נוסף על עזיבת החטא, חרטה וקבלה לעתיד, תשובה על עברות שבין אדם לחברו מחייבת לפייס את החבר, ופרטי חובה זו יבוארו בפרק יח.
<h3>הרהור תשובה</h3>
השב בתשובה משנה את מעמדו ברגע אחד, ואף אם לא התוודה עדיין על חטאיו, אלא רק גמר בליבו שלא לחטוא עוד. יסוד זה נלמד מהלכה בהלכות קידושין: המקדש אישה והתנה את הקידושין בתנאי כל שהוא, הקידושין חלים רק אם התנאי התקיים. מה דינו של רשע גמור שקידש אישה בתנאי שהוא צדיק? נאמר בגמרא שהאישה מקודשת לו מסָפֵק, שמא הוא הרהר בתשובה, והרהור זה שינה את מעמדו בבת אחת מרשע גמור לצדיק.
<h3>מדרגות התשובה</h3>
אף שכל תשובה משנה את מעמדו של האדם, מדרגות רבות לתשובה, ולפי מדרגת התשובה כך מידת ההיטהרות מזוהמַת החטא. דומה הדבר לבגד מלוכלך, שכיבוס מועט מעביר ממנו חלק מהלכלוך, אך כדי שהבגד יחזור למראהו הראשון יש לכבסו כיבוס רב. כך גם ככל שאדם מתרחק יותר מן החטא בליבו ובמעשיו, מעלת תשובתו גדולה יותר.
אחד הגורמים שקובעים את מידת ההיטהרות מזוהמת החטא הוא המניע של התשובה. תשובה שמוּנעת מחשש מעונש היא תשובה בדרגה נמוכה, והזיכוך שבא בעקבותיה הוא חלקי. תשובה זו נקראת בחז"ל תשובה מיראה, ובכוחה לזכך את זוהמת העברות שנעשו במזיד, ולהשאיר מהן רושם מועט, כאילו נעשו בשוגג. לעומת זאת תשובה מאהבה, שמוּנעת מאהבת ה', היא תשובה עליונה שמזככת ומטהרת את האדם לגמרי, ולא זו בלבד אלא שעל ידה הזדונות נעשים כזכויות, כיוון שעל ידם האדם התעורר לדבוק בה' ולשוב אליו, למרות הקושי שבדבר.
גורם נוסף שקובע את מדרגת התשובה הוא מידת החרטה. ככל שהחרטה עמוקה ומקיפה, כך התשובה מזככת ומטהרת יותר. חרטה על החטא נובעת מהכרה בטעות שבחטא ובנזקים שנגרמים ממנו. לשם כך, יש להתבונן בגדלות ה' ולהכיר באהבתו את כל בני האדם וברצונו להיטיב עימם, ומתוך כך יש להכיר עד כמה חמור להמרות את פיו, ולהבין שהחטא הוא כפיות טובה כלפיו; יש להתבונן איזו נשמה גדולה יש לאדם, ולאילו מדרגות הוא יכול להגיע; להבין אלו תוצאות יש לכל מעשה שלו, ועד כמה מעשיו הרעים פוגעים בכל העולמות; אלו עונשים כל עברה מסבבת ומהי חומרתם, וכיוצא בזה.
<h3>תשובה על עברות חמורות</h3>
ישנן עברות שאין בכוח התשובה לכפר עליהן מיד. חלקן מתכפרות כאשר יום הכיפורים מגיע, וחלקן, נוסף לתשובתו של האדם ולכוחו המטהר של יום הכיפורים, מזקיקות להתייסר בייסורים כדי להזדכך מהן לגמרי. חילול השם הוא העבירה שכפרתה קשה מכולן, והיא מתכפרת לגמרי רק על ידי תשובה, יום הכיפורים, ייסורים ומיתה. במה דברים אמורים? בתשובה מיראה, אבל תשובה מאהבה מכפרת על כל העברות מיד.
עברות שאינן מתכפרות מיד, יש בסגולת התורה לכפר עליהן, כיוון שבכוח החטאים והעוונות לפגום ולקלקל רק עד מקום מסוים, אך שורשה העליון של התורה גבוה יותר מכל אותם מקומות, ולכן בכוחה לתקן את כל הקלקולים. כך אמרו חכמים: "אם נכשל אדם בעבירה והתחייב מיתה בידי שמים מה יעשה ויחיה? אם היה למוד לקרות דף אחד, קורא שני דפים, ואם היה למוד לשנות פרק אחד, ישנה שניִם". והעוסק בתורה "אף אם נתלכלך תחִלה בעוונות וחטאים עצומים, ונטבע מאד ברפש וטיט מצולות הרע חס ושלום, עם כל זה על ידי עסק התורה נכון לבו בטוח שודאי המאור שבה יחזירו למוטב. והטוב מתגבר והולך על הרע שבו מעט מעט. עד שלסוף בהכרח יתגבר הטוב ויתפשט בכולו לגמרי, ויתקדש מטומאתו ותתפשט הטהרה בכולו".
<h3>תשובה גמורה</h3>
תשובה גמורה משמעותה שאם אדם נקלע לאותו מצב שבו הוא חטא בראשונה, הוא מתגבר על יצרו ואינו חוטא שוב. כך כותב הרמב"ם: "אי זו היא תשובה גמורה? זה שבא לידו דבר שעבר בו, ואפשר בידו לעשותו, ופירש ולא עשה מפני התשובה, לא מיראה ולא מכשלון כח. כיצד? הרי שבא על אשה בעבירה, ולאחר זמן נתייחד עמה, והוא עומד באהבתו בה, ובכח גופו, ופירש ולא עבר זהו בעל תשובה גמורה. ואם לא שב אלא בימי זקנותו ובעת שאי אפשר לו לעשות מה שהיה עושה, אף על פי שאינה תשובה מעולה, מועלת היא לו ובעל תשובה הוא".
<h3>תשובה חלקית</h3>
השב בתשובה ואינו עוזב את החטא - אין תשובתו תשובה, אף אם הוא מתוודה על חטאיו. לדוגמה: אדם שגזל חפץ, ויש בידו להחזיר את החפץ והוא אינו עושה כן, תשובתו אינה תשובה, כיוון שאין הוא עוזב את החטא. וכן אישה שהולכת בבגד שאינו ראוי לצניעותה, ובשעה שהיא חוזרת בתשובה בדעתה לחזור וללובשו, תשובתה אינה תשובה.
אף שתשובה ללא עזיבת החטא אינה תשובה, ואין האדם זוכה לכפרת החטא על ידה, יש לה ערך והיא מקרבת את האדם לה'. אנו למדים זאת מהמלך אחאב, שהוא ואשתו איזבל גזלו את נחלתו של נבות היזרעאלי, והביאו להריגתו שלא כדין. כאשר אליהו הנביא הוכיח את אחאב על מעשיו וניבא לו נבואת פורענות, אחאב נכנע מלפני ה', קרע את בגדיו ושם שק על בשרו. בתגובה לכך אמר הקב"ה לאליהו הנביא: "הֲרָאִיתָ כִּי נִכְנַע אַחְאָב מִלְּפָנָי? יַעַן כִּי נִכְנַע מִפָּנַי, לֹא אָבִיא הָרָעָה בְּיָמָיו, בִּימֵי בְנוֹ אָבִיא הָרָעָה עַל בֵּיתוֹ". ואף שאחאב רק התחרט, אך הוא לא עזב את החטא והמשיך להחזיק בכרם נבות הגזול, החרטה והצער שלו הועילו קצת.
יש ערך רב אפילו למחשבה של תשובה שעדיין לא הבשילה לכדי החלטה גמורה לשוב, ומחשבה כזו מביאה לתיקון האדם והעולם. כך כותב מרן הרב קוק זצ"ל: "מה שמוטבעים לפעמים במניעות (עיכובים) גדולות, לא יעכב כלל את התשובה הרוחנית (המחשבה והרצון לשוב בתשובה). וכיוון שמבקשים לשוב אל ה' - שבים, והאדם מתחדש כבריה חדשה. והציצים (החלקים הקטנים) המעשיים שצריכים לזירוז גדול לתקנם, יצפה עליהם תמיד לתקנם... וישתוקק לתקון השלם, וממילא יבא הדבר לידי כך שיעזרהו ה' יתברך לתקן הכל בפועל. אבל גם כשלא נזדמן לו עדיין התיקון, בין מצד מניעות חיצוניות או מצד מניעות פנימיות, שעדיין אין רצונו תקיף כל כך, וההחלטה לתקן את מעשיו בפועל עדיין אינה שלמה, מכל מקום יאחז בתשובה הרוחנית (המחשבה והרצון לשוב בתשובה) בכל עוז ואומץ, ויהיה תקיף בדעתו שסוף כל סוף אחוז הוא בתשובה, שהיא ענין יקר מכל מה שבעולם, וירבה בתורה, במדות טובות, בחכמה ובהנהגה ישרה בכל מה שאפשר לו. וישפוך שיחו בתפלה לפני קונו להוציא אל הפועל את חלקי התשובה שעדיין לא יצאו אל הפועל".
<h3>שמחת התשובה</h3>
התשובה צריכה להיות מלווה ברגשי צער וכאב מחד גיסא, ובשמחה מאידך גיסא: צער וכאב על העוונות ועל הריחוק מה' שנוצר בעקבותיהם, ושמחה בכפרת העוונות ובזיכוך הרוחני, בקרבת ה' המחודשת, בכוחות החדשים היוצאים לפועל, ובטוב הנמצא באדם, שבעטיו התעורר לתשובה.
<h3>הביטחון בתשובה</h3>
השב בתשובה צריך להיות בטוח שתשובתו מועילה לטהר את נפשו מזוהמת החטא. כך כותב רבי שניאור זלמן מלאדי, בעל ה'תניא':
"ויהיה נכון לבו בטוח בה' בלי שום ספק וספיק ספיקא בעולם, כי תיכף ומיד שמבקש מחילה וסליחה מאתו יתברך, הוא מוחל וסולח, כי חפץ חסד הוא וחנון ורחום ורב לסלוח. וכמו שבתפילת שמונה עשרה, מיד לאחר שמבקשים סלח לנו וכו' מברכים: 'ברוך אתה ה' חנון המרבה לסלוח'. והרי ספק ברכות להקל משום חשש ברכה לבטלה? (ואילו היה ספק אם ה' סולח, לא היינו רשאים לברך "חנון המרבה לסלוח", כיוון שכאשר יש ספק אם יש לברך ברכה כל שהיא, אין מברכים את אותה ברכה, ש"ספק ברכות להקל") אלא אין כאן שום ספק כלל שה' סולח ומוחל לנו, מאחר שבקשנו סלח לנו מחל לנו".
ומסופר על האדמו"ר רבי מרדכי מטשרנוביל ש"פעם אחת ישב בסביבתו איש שמעשיו לא היו הגונים, ונאנח מתוך עומק לבבו לה' יתברך, ושמע האדמו"ר מטשרנוביל זכרו יגן עלינו את אנחתו ואמר: מי שאינו מאמין שכאשר איש יהודי נאנח ועושה תשובה לפי ערכו מקבלו מיד הקב"ה, הרי הוא אפיקורס".
<h2>פרק יח - תיקון עברות שבין אדם לחברו</h2>
<h3>חשיבות תיקון עברות שבין אדם לחברו</h3>
עשרת ימי תשובה הם ימים שהתשובה מתקבלת בהם יותר, ויש לחזור בהם בתשובה על כל החטאים. תשומת לב מיוחדת יש להקדיש לעברות שבין אדם לחברו, שאפילו המיתה אינה מכפרת עליהן, עד שיפייס את חברו. מלבד החשיבות והתועלת שיש בפיוס עצמו, התשובה על עברות אלה מחזקת את היכולת להיטהר ביום הכיפורים. זאת כיוון שטהרת יום הכיפורים מבוססת על היותנו בנים של הקב"ה, ומתוך כך הוא חפץ בטובתנו ובכפרת עוונותינו; כמו שאמר רבי עקיבא: "אשריכם ישראל, לפני מי אתם מטהרים ומי מטהר אתכם? אביכם שבשמים". וכיוון שהקב"ה הוא אבינו, הרי שכל ישראל אחים הם זה לזה, וראוי שתשרה ביניהם אהבה ואחווה, כדרך אחים, שאוהבים זה את זה. ואם יש בינינו פירוד ומחלוקת חלילה, בזה כביכול אנו מראים שאיננו בנים לקב"ה, ואיננו ראויים לכפרת יום הכיפורים. על כן, ככל שישראל אוהבים זה לזה, הרי הם ראויים יותר לכפרת יום הכיפורים.
בפרק זה נברר את חובת הפיוס הכללית המוטלת על אדם שפגע בחברו, ואת חובת הפיוס המיוחדת בערב יום הכיפורים.
<h3>חובת הפיוס</h3>
אדם שפגע בחברו צריך לפייס אותו, וכמה טעמים לכך. טעם אחד הוא שהפוגע בחברו צריך לתקן את הנזק שגרם, וכשם שהמזיק ממון חברו צריך לשלם את דמי הנזק, כך הגורם צער לחברו צריך להסיר מלב הנפגע את צער הפגיעה והעלבון. טעם שני הוא שהפיוס הוא כתשובת המשקל לחטא, שכן הפוגע בחברו מתנשא ומחשיב עצמו יותר מחברו, ועל ידי הפיוס ובקשת המחילה, הוא מכניע עצמו בפני חברו. ועוד, שהבושה והביזיון שבבקשת המחילה יכפרו לחוטא על חטאו.
אדם שפגע בחברו וחזר על כך בתשובה והתוודה, חטאו אינו מתכפר עד שיפייס את חברו. ואפילו הקריב החוטא אלף קורבנות משובחים, אין בהם כדי לכפר על חטאו. גם יום הכיפורים אינו מכפר על עברות שבין אדם לחברו, כמו שאמרו חכמים: "עברות שבין אדם למקום יום הכפורים מכפר, עברות שבין אדם לחברו אין יום הכפורים מכפר, עד שירַצה את חברו".
הטעם להיותה של כפרת החטא תלויה בפיוס נעוץ באחד מעיקרי התשובה - 'עזיבת החטא'. לאחר שאדם גרם צער לחברו, יש בידו לפייס את חברו ולהסיר מליבו את צערו, ואם הוא אינו עושה כן, נמצא שאינו עוזב את החטא. דומה הדבר לאדם הטובל במקווה ואוחז שרץ בידו, שאין הוא נטהר, כיוון שבכל רגע השרץ חוזר ומטמא אותו. כך גם החוזר בתשובה ואינו מפייס את חברו, הרי הוא ממשיך את החטא בכל רגע, ותשובתו אינה מקובלת.
<h3>הפגיעה המחייבת פיוס</h3>
פגיעה בחבר המחייבת פיוס אינה רק פגיעה חמורה, כגון שבייש את חברו או היכה אותו או גזל אותו; גם פגיעה קלה מחייבת פיוס, כגון ששאל את חברו שאלה, ביודעו שהוא אינו יודע את התשובה, או שהזכיר לו מעשים שליליים שעשה בעבר וגרם לו צער, או שאמר לו דברים אחרים שפגעו בו וגרמו לו להצטער.
<h3>פיוס על אמירת לשון הרע</h3>
אדם שסיפר לשון הרע על חברו, ולא נגרם לחברו נזק או צער מכך, כגון שהשומעים דחו את דבריו ולא האמינו לו, אינו צריך לפייס את חברו. אך אם נגרם לחברו נזק או צער בעקבות דבריו, כגון שערכּוֹ של החבר ירד בעיני השומעים והוא מרגיש בכך ונגרם לו צער מזה, על המספר לפייס אותו. ואם החבר אינו יודע שאותו אדם דיבר עליו לשון הרע, ואם יגלה לו את הדבר כדי לבקש ממנו מחילה - יצטער החבר, לא יבקש המספר מחברו מחילה, כי אין אדם רשאי לצער את חברו כדי שיתכפר לו, ואם הדבר אפשרי, יבקש מהחבר בקשת מחילה כללית על הפגיעות שפגע בו.
<h3>חובת הפיוס בערב יום הכיפורים</h3>
כאמור, אדם שפגע בחברו צריך לפייסו. אם עקב טרדות שונות, הפוגע התעכב ולא פייס את הנפגע, עליו לפייס אותו לפני יום הכיפורים, ואין הוא רשאי לדחות את הפיוס לאחר יום הכיפורים. זאת כיוון שהפיוס מעכב את כפרת החטא, ולקראת יום הכיפורים יש לעשות את כל הדרוש כדי שביום הקדוש ניטהר מכל עוונותינו, כמו שנאמר: "כִּי בַיּוֹם הַזֶּה יְכַפֵּר עֲלֵיכֶם לְטַהֵר אֶתְכֶם מִכֹּל חַטֹּאתֵיכֶם לִפְנֵי ה' תִּטְהָרוּ".
טעם נוסף לחובת הפיוס לפני יום הכיפורים הוא שכאשר ישראל מגיעים ליום זה מתוך שלום ואחדות, לא זו בלבד שהשטן אינו מקטרג עליהם, אלא הוא מלמד עליהם זכות, ועוונותיהם מתכפרים; כפי שאמרו חכמים: "רואה השטן שלא נמצא חטא בישראל ביום הכפורים, ואומר רבון העולם יש לך עם אחד בארץ כמלאכי השרת, מה מלאכי השרת אין להם אכילה ושתיה, כך ישראל אין להם אכילה ושתיה ביום הכיפורים. מה מלאכי השרת נקיים מכל חטא, כך ישראל נקיים מכל חטא. מה מלאכי השרת שלום ביניהם, כך ישראל שלום ביניהם, והקב"ה שומע דבריו ומכפר עליהם".
משום כך, ראוי שאדם יתפייס עם חברו גם אם לא חטא כלפיו, והחבר מקפיד עליו שלא בצדק, כדי שישראל יגיעו ליום הכיפורים כאשר שלום ביניהם, אך אין בכך חובה.
ראוי לכל אדם לבקש מחילה מהוריו ומרבותיו לפני יום הכיפורים, כיוון שהוא חייב בכבודם, ומצוי שפגע בהם מבלי משים. וכן ראוי לבעל לבקש מחילה מאשתו, ולאישה - לבקש מחילה מבעלה, כיוון שמתוך קרבתם זה לזה מצוי שפגעו זה בזה בלי כוונה.
<h3>תשלום חובות כספיים לפני יום הכיפורים</h3>
החובה לעשות את כל שביכולתנו כדי שניטהר מכל עוונותינו ביום הכיפורים, מחייבת גם להסדיר חובות כספיים שאדם חייב לאחרים. לכן אדם שיש בידו ממון גזול ישיב אותו לבעליו, וכן אדם שחייב לחברו כסף וכבר עבר זמן הפירעון, ישלם את חובותיו לפני יום הכיפורים. ואם יש חילוקי דעות בינו ובין חברו בעניינים הנוגעים לממון, או שהתעורר אצלו ספק מסוים בענייני ממון, לא יסמוך על הנראה בעיניו, כיוון שאדם קרוב אצל עצמו ואין הוא רואה חובה לעצמו, אלא יברר את הדבר לפני מורה הוראה הבקי בדינים אלו.
<h3>דיני הפיוס</h3>
חובת הפיוס מחייבת את הפוגע להביא את הנפגע להסרת ההקפדה שיש לו בליבו על הפוגע. לשם כך על הפוגע להביע חרטה על מעשיו וצער על עוגמת הנפש וכאב הלב שהוא הסב לנפגע, להתחרט על הריחוק שנוצר ביניהם בעקבות הפגיעה, ולהביע את רצונו בחידוש הקרבה והאהבה ביניהם.
<h3>כיצד מפייסים</h3>
דרך הפיוס הטובה ביותר היא שהפוגע ילך בעצמו אל הנפגע ויפייסנו, כיוון שפיוס החבר ישירות כרוך בבושה ובאי נעימות, והן תכפרנה לחוטא על חטאו. ואפשר שיש לכך טעם נוסף, שבדרך כלל הפיוס בדרך זו מתקבל יותר, כיוון שבזה ניכר שהפוגע מתחרט על מעשיו והפיוס חשוב לו, שכן הוא מוכן לבוא בפני הנפגע ולפייסו ישירות, אף שהדבר כרוך בבושה ובאי נעימות. אם קשה לפוגע לבקש מחילה פנים אל פנים, הוא יכול לפייס את החבר בכתב או בשיחת טלפון. ואם הפוגע סבור שהנפגע יתפייס דווקא אם יפנה אליו בעקיפין, ישלח אדם אחר שידבר על ליבו שיתפייס עימו, והכול לפני העניין.
<h3>פיוס עד שלוש פעמים ובצירוף שלושה אנשים</h3>
אדם שפייס את חברו, והלה לא התפייס, צריך לחזור ולפייס אותו, ואין הוא נפטר מחובת הפיוס עד שיפייס את חברו שלוש פעמים. ובכל פעם שבא לפייסו, ייקח עימו שלושה אנשים שיצטרפו אליו ויבקשו מהנפגע שיתפייס עימו, ולא יחזור על אותם הדברים שאמר בפעם הקודמת, אלא ישתדל לפייס את הנפגע בכל פעם בדרך אחרת. שני טעמים יש לצירוף שלושה אנשים: טעם אחד, שיסייעו לו לפייס את הנפגע, ואולי על ידי זה הנפגע יתפייס יותר, וטעם שני, שבקשת פיוס בפני אנשים אחרים מכניעה את הלב, ועל ידי כך יתכפר לפוגע.
אם לאחר כל זאת הנפגע לא התפייס, לא רק שהפוגע אינו חייב לפייסו יותר, אלא שהעדר פיוסו של הנפגע אינו מעכב יותר את כפרת העוון, ותשובה ויום הכיפורים יכפרו לפוגע על חטאו.
<h3>פיוס לרבו או להוריו</h3>
הגבלת חובת הפיוס לשלוש פעמים חלה על פגיעה באדם רגיל, אך אדם שפגע ברבו או בהוריו צריך לפייסם אפילו אלף פעמים, עד שיתפייסו, כיוון שהוא חייב בכבודם.
<h3>הזכרת החטא בבקשת המחילה</h3>
אדם שפגע בחברו פגיעה קלה, יכול לבקש ממנו מחילה כללית, מבלי לפרט בפניו את החטא שעליו הוא מבקש מחילה. לעומת זאת, אדם שפגע בחברו פגיעה ממשית, צריך לומר לחבר מהו החטא שהוא מבקש מחילה עליו. אמנם אם הזכרת החטא תגרום בושה או צער לחבר, עדיף שלא להזכיר את החטא, כדי שלא לצער את החבר, ואם הדבר אפשרי, יבקש מהחבר בקשת מחילה כללית על הפגיעות שפגע בו.
<h3>בקשת מחילה כאשר חברו כבר מחל</h3>
אדם שפגע בחברו, והוא יודע שחברו מחל לו, אינו צריך לבקש מחברו מחילה, כיוון שהלה כבר מחל לו.
<h3>מחילה בפה ולא בלב</h3>
אדם שנפגע מחברו, ואמר לחברו שהוא מוחל לו, אך בליבו הוא עדיין מקפיד עליו, מחילתו נחשבת מחילה, כיוון שכלל בידינו "דברים שבלב אינם דברים", כלומר כאשר יש סתירה בין מעשה או אמירה של אדם לבין מחשבותיו, הולכים אחר המעשה או האמירה.
<h3>בקשת מחילה כשהנפגע אינו בחיים</h3>
אדם שפגע בחברו, וחברו נפטר לפני שהוא הספיק לפייסו, צריך לבקש מחילה מהנפטר על קברו. וכך יעשה: ייקח עימו עשרה אנשים לבית הקברות שחברו קבור בו, ויחלוץ את נעליו בפתח בית הקברות, וילך יחף עד לקברו של הנפגע, ויאמר: "שמעו נא רבותי, חטאתי לאלוקי ישראל ולפלוני זה הקבור פה, על כן אני מבקש מחילה וסליחה וכפרה מה' אלקי ישראל ומפלוני זה הקבור פה על כל מה שחטאתי כנגדו", והם יענו לו: "מחול לך, מחול לך, מחול לך".
הטעם בהליכה לקברו של הנפטר הוא שנשמת הנפטר מוּדעת לנעשה על יד קברו, ובקשת המחילה תועיל למחילת הנפטר לפוגע. והטעם שהפוגע צריך לקחת איתו עשרה אנשים הוא שהשכינה מצויה במקום שבו נמצאים עשרה מישראל, ומשום כבוד השכינה הנפטר ימחל לפוגע.
אדם שביזה את חברו לאחר פטירתו, יבקש מחילה בפני האנשים שנכחו בשעה שביזה את הנפטר, ויאמר להם "חטאתי לאלקי ישראל ולפלוני שכך וכך דיברתי עליו", ואין הוא צריך ללכת לקברו.
<h3>החובה למחול</h3>
אדם שמבקשים ממנו מחילה צריך למחול ברצון ובשמחה, ובזכות זו ימחלו לו על עוונותיו, שכן אמרו חכמים: "כל המעביר על מִדותיו (שנמנע מלמדוד מידה כנגד מידה למי שמצער אותו), מעבירין ממנו כל פשעיו". כך כותב הרמב"ם: "אסור לאדם להיות אכזרי ולהמנע מלהתפייס, אלא יהא נוח לרצות וקשה לכעוס, ובשעה שמבקש ממנו החוטא למחול, ימחל לו בלב שלם ובנפש חפצה. ואפילו הצר לו וחטא לו הרבה, לא יִקום ולא יִטור, וזהו דרכם של זרע ישראל ולבם הנכון, אבל הגויים ערלי הלב אינם כן, אלא 'ועברתן שמרה נצח', וכן הוא אומר על הגבעונים לפי שלא מחלו ולא נתפייסו 'וְהַגִּבְעֹנִים לֹא מִבְּנֵי יִשְׂרָאֵל הֵמָּה'".
אם הנפגע חושש שמחילתו תגרום לפוגע להמשיך לפגוע בו, רשאי הנפגע שלא למחול לו, אך אם יש בליבו שנאה על חברו, יסיר את השנאה מליבו, כיוון שהפוגע ביקש ממנו מחילה.
אדם שהוציא שם רע על חברו, ובא לפייס את חברו, הנפגע אינו חייב למחול לו, כיוון שהפוגע אינו יכול לתקן את הנזק שעשה, שכן יש ששמעו את דברי הגנוּת שפרסם עליו, ולא ישמעו את חזרתו מדברי הגנוּת, ונמצא החבר מגונה בעיניהם לעולם. ומכל מקום, מידת ענווה למחול גם במצב זה.
<h2>פרק יט - דיני התפילות בעשרת ימי תשובה</h2>
בעשרת ימי תשובה, משנים מעט את נוסח התפילה, כדי להדגיש שימים אלו הם ימי דין, ומוסיפים בתפילה בקשות שנזכה לשנה טובה.
<h3>אמירת 'ה' הוא האלוקים'</h3>
בפסוקי דזמרה, לפני אמירת "ה' מֶלֶך ה' מָלָך ה' ימלוך לעולם ועד" שלפני "ברוך שאמר", יוצאי ספרד נוהגים לומר פעמיים את הפסוק "ה' הוּא הָאֱלֹקִים, ה' הוּא הָאֱלֹקִים", כיוון שבימים אלו ה' דן את העולם, והשם "אלוקים" מבטא את מידת הדין.
<h3>אמירת "שיר המעלות" אחרי "ישתבח"</h3>
יוצאי ספרד וחלק מיוצאי אשכנז נוהגים לומר את פרק התהלים "שִׁיר הַמַּעֲלוֹת מִמַּעֲמַקִּים קְרָאתִיךָ ה'" בתפילת שחרית, בין ברכת "ישתבח" שבסוף פסוקי דזמרה לקדיש שלאחריה, כיוון שפרק זה עוסק בתפילה על מחילת העוונות, ולפי הקבלה, יש באמירתו תיקון גדול. ויש מיוצאי אשכנז הנוהגים שלא לומר פרק זה, כיוון שלדבריהם, אמירתו מהווה הפסק בין "ישתבח" לקדיש.
<h3>שינוי נוסח הקדיש</h3>
יוצאי אשכנז נוהגים לשנות את נוסח הקדיש בעשרת ימי תשובה, ובמקום לומר "יתברך וישתבח וכו' לעילא מן כל ברכתא (יותר מכל הברכות)", הם אומרים: "לעילא לעילא מכל ברכתא (יותר ויותר מכל הברכות)". הטעם לכך הוא שבימים אלו שמו של ה' מתעלה יותר מאשר בכל השנה, כיוון שהוא דן את העולם, ומתוך כך אנו מרבים להתפלל אליו, לשבח ולפאר אותו.
<h3>חתימת ברכת "אתה קדוש"</h3>
בתפילת עמידה, משנים את נוסח החתימה של ברכת "אתה קדוש", ובמקום לומר כפי שאומרים כל השנה: "ברוך אתה ה' הא-ל הקדוש", אומרים: "ברוך אתה ה' המלך הקדוש". זאת כיוון שבימים אלו ה' מנהיג את עולמו בתור מלך, שיושב ודן את העולם כולו, ומלכותו וממשלתו ניכרות לכול.
<h3>אדם שטעה בחתימת הברכה</h3>
אדם שטעה ואמר "הא-ל הקדוש", יתקן מיד את טעותו ויאמר "המלך הקדוש". אך אם הוא שם לב לטעותו לאחר שכבר התחיל את הברכה הבאה, או לאחר שעבר משך זמן של "תוך כדי דיבור", שזהו משך הזמן שלוקח לומר "שלום עליך רבי" (כשתיים-שלוש שניות), אין הוא יכול יותר לתקן את מה שאמר, ועליו לחזור לתחילת התפילה. אמנם בדרך כלל, הטועה באחת מברכות התפילה ושם לב לכך לפני שסיים את התפילה, אינו צריך לחזור לתחילת התפילה אלא רק לתחילת הברכה שטעה בה. אבל הטועה ב"המלך הקדוש" צריך לחזור לתחילת התפילה כיוון ששלוש הברכות הראשונות של התפילה נחשבות לברכה אחת, שכן שלושתן עוסקות בשבחו של ה'.
<h3>שליח ציבור שטעה בחתימת הברכה</h3>
דינו של שליח ציבור שטעה בחזרת הש"ץ ואמר "הא-ל הקדוש", כדין יחיד שטעה בכך בתפילתו. ולכן אם הוא שם לב לטעותו לאחר שהתחיל בברכה הבאה או לאחר שעבר זמן "תוך כדי דיבור", עליו לחזור לתחילת התפילה, ולומר שוב את סדר הקדושה. ויש מי שסובר ששליח ציבור שטעה ואמר "הא-ל הקדוש", אינו צריך לחזור לתחילת התפילה אלא לתחילת ברכת "אתה קדוש", כיוון שבחזרת הש"ץ אומרים קדושה בין ברכת "מחיה המתים" לברכת "אתה קדוש", ולדבריו, הקדושה מחלקת את שלוש הברכות לשתיים, והן אינן נחשבות לברכה אחת.
<h3>אדם המסופק אם טעה בחתימת הברכה</h3>
אדם שהתעורר בליבו ספק אם אמר "הא-ל הקדוש" או "המלך הקדוש", צריך לחזור לתחילת התפילה, כיוון שיש להניח שאמר "הא-ל הקדוש", כהרגלו בכל השנה. אך אם הוא מסופק בכך ביום הכיפורים, וזכוּר לו שאמר את התוספת שמוסיפים ביום הכיפורים ("ובכן תן פחדך וכו'"), אין הוא צריך לחזור, כיוון שרגילוּת הלשון לסיים את נוסח הברכה של יום הכיפורים ב"המלך הקדוש". וכן המתפלל מתוך מחזור, והתעורר ספק בליבו אם אמר "המלך הקדוש", אינו צריך לחזור ולהתפלל, כיוון שיש להניח שאמר כפי הכתוב לפניו במחזור.
<h3>"המלך הקדוש" בברכת מעין שבע</h3>
בתפילת ערבית של שבת החלה בעשרת ימי תשובה, משנים את נוסח ברכת מעין שבע, ובמקום לומר "מגן אבות בדברו וכו', הא-ל הקדוש שאין כמוהו", אומרים "המלך הקדוש שאין כמוהו". אם שליח הציבור טעה ואמר "הא-ל הקדוש שאין כמוהו", ושם לב לכך לפני שסיים את הברכה, יחזור לומר שוב מ"המלך הקדוש שאין כמוהו". אך אם שליח הציבור שם לב לטעותו רק לאחר שסיים את ברכת מעין שבע, נחלקו הפוסקים אם עליו לחזור ולומר את ברכת מעין שבע. יש סוברים שעליו לחזור ולומר את ברכת מעין שבע, כדין הטועה בתפילה, שעליו לחזור ולהתפלל. ויש סוברים שחז"ל לא תיקנו לחזור שנית על ברכת מעין שבע, אף אם טעו בה. זאת כיוון שבדרך כלל אין אומרים חזרת הש"ץ בתפילת ערבית, והטעם לאמירתה של ברכת מעין שבע בשבת הוא להאריך את תפילת ערבית, כדי שהמאחרים לתפילה לא יישארו לבדם ויצטרכו לחזור מבית הכנסת לבד; ולכן לא תיקנו חז"ל לחזור עליה במקרה של טעות; וכן הלכה.
<h3>חתימת ברכת "השיבה שופטינו"</h3>
בעשרת ימי תשובה משנים גם את החתימה של ברכת "השיבה שופטינו", ובמקום לומר: "ברוך אתה ה' מלך אוהב צדקה ומשפט", אומרים: "ברוך אתה ה' המלך המשפט". זאת כיוון שבימים אלו ה' מנהיג את עולמו בתור מלך השופט ודן את עולמו, ולכן אומרים "המלך המשפט", שמובנו הוא שה' שופט את בריותיו.
הטעם שאומרים "המלך המשפט" ולא "המלך השופט" הוא כדי לרמוז שגם הקב"ה בעצמו כביכול נשפט, שכן אמרו חכמים שכאשר ה' גוזר על עם ישראל גזרות לא טובות, הוא מצטער בצערם, כמו שנאמר: "עִמּוֹ אָנֹכִי בְצָרָה". נמצא שכאשר ה' שופט את עם ישראל, הוא שופט גם את עצמו כביכול.
אדם שטעה ואמר "מלך אוהב צדקה ומשפט", יתקן מיד את טעותו ויאמר "המלך המשפט". אך אם הוא שם לב לטעותו לאחר שכבר התחיל את הברכה הבאה, או לאחר שעבר משך זמן של "תוך כדי דיבור", אין הוא יכול יותר לתקן את מה שאמר; ונחלקו השלחן ערוך והרמ"א בדינו.
לדעת השלחן ערוך, חתימת "המלך המשפט" מעכבת, ולכן אדם שלא חתם כראוי, ולא תיקן את טעותו מיד, צריך לחזור לתחילת ברכת "השיבה שופטינו" ולהמשיך משם כסדר התפילה, ואם כבר סיים את התפילה, עליו לחזור ולהתפלל מתחילת התפילה. זאת כיוון שבעשרת ימי תשובה יש להזכיר את העניין שה' שופט את בריותיו, ולדעתו, המובן של "מלך אוהב צדקה ומשפט" הוא שה' אוהב שבריותיו עושים צדקה ומשפט, אך לא נזכר בביטוי זה שה' עצמו שופט את ברואיו.
אמנם לדעת הרמ"א, חתימת "המלך המשפט" אינה מעכבת, כיוון שלדעתו המובן של "מלך אוהב צדקה ומשפט" הוא שה' אוהב לעשות צדקה ומשפט, ונמצא שגם באמירה זו מזכירים את משפטו של הקב"ה. לכן לדעת הרמ"א, אדם שסיים את הברכה ולא תיקן את טעותו מיד, ימשיך בתפילתו ולא יחזור לברכת "השיבה שופטינו".
להלכה, יוצאי אשכנז נוהגים כדעת הרמ"א, אך בקרב יוצאי ספרד נחלקו המנהגים. יש מיוצאי ספרד הנוהגים בעניין זה כדעת הרמ"א. ואף שבדרך כלל יוצאי ספרד פוסקים כדעת השלחן ערוך, בעניין זה הם נוהגים כדעת הרמ"א כיוון שכלל בידינו: "ספק ברכות להקל", ומאחר שלדעת הרמ"א, החוזר ומתפלל מברך ברכות לבטלה, יש לחשוש לשיטתו. ויש הנוהגים כדעת השלחן ערוך, כיוון שלדבריהם כבר נהגו בהלכה זו כדעת השלחן ערוך, ובמקום שיש מנהג, אין אומרים "ספק ברכות להקל".
אדם שיש לו ספק אם אמר "המלך המשפט" או שאמר "מלך אוהב צדקה ומשפט" יש להניח שאמר "מלך אוהב צדקה ומשפט" כפי שרגיל לומר, ולדעת השלחן ערוך עליו לחזור ולהתפלל.
<h3>בקשות שנוספו בתפילות עשרת ימי תשובה</h3>
הגאונים תיקנו להוסיף בתפילת עמידה בעשרת ימי תשובה בקשות שנכתב לחיים טובים. בברכת אבות תיקנו לומר: "זכרנו לחיים מלך חפץ בחיים וכו'", בברכת "מחיה המתים" תיקנו לומר: "מי כמוך אב הרחמן (או: "הרחמים") וכו'", בברכת "מודים" תיקנו לומר: "וכתוב לחיים טובים כל בני בריתך"; ובברכת "שים שלום" תיקנו לומר: "בספר חיים וכו'".
אדם ששכח לומר אחת מתוספות אלו, ושם לב לכך קודם שאמר את שם ה' שבחתימת הברכה ("ברוך אתה ה'"), יחזור למקום התוספת ויאמר מהתוספת ואילך. אך אם שם לב לכך אחרי שאמר את שם ה' שבחתימת הברכה, לא יחזור ויאמרן כיוון שעל ידי זה הברכה שאמר תיחשב ברכה לבטלה; וכיוון שתוספות אלו לא נזכרו בתלמוד, אין הן מעכבות את התפילה.
<h3>שינוי בחתימת תפילת עמידה</h3>
בתפילות עשרת ימי תשובה, בסוף תפילת עמידה נוהגים לשנות את משפט הסיום, ובמקום לומר "עושה שלום במרומיו", אומרים: "עושה השלום במרומיו", וזאת על פי הקבלה. וכן נוהגים בסוף 'קדיש תתקבל' שאחרי חזרת הש"ץ, כיוון ש"עושה שלום" שבסוף קדיש זה, נחשב לסיום חזרת הש"ץ. ויש מיוצאי אשכנז הנוהגים כן באמירת כל תפילות הקדיש.
<h3>אמירת "אבינו מלכנו"</h3>
נוהגים לומר "אבינו מלכנו" לאחר חזרת הש"ץ, כיון שבימים אלו יש להרבות בתפילות ובתחנונים.
יוצאי אשכנז וחלק מיוצאי ספרד אינם אומרים "אבינו מלכנו" בשבת, כיוון שאין מתפללים בשבת על מילוי חסרונות שהזכרתם מעוררת צער. וכן במנחה של ערב שבת אין אומרים "אבינו מלכנו", משום כבודה של השבת הקרבה ובאה. רבים מיוצאי ספרד נוהגים לומר "אבינו מלכנו" גם בשבת, כיוון שבימים אלו אמירת "אבינו מלכנו" היא חלק מסדר התפילה, ומותר לומר בקשות שהן חלק מסדר התפילה בשבת, אך מדלגים על הבקשות שמזכירים בהן חטאים ועוונות.
<h3>שבת תשובה</h3>
השבת שבין ראש השנה ליום הכיפורים נקראת שבת תשובה (או: שבת שובה), לפי שקוראים בה את הפטרת "שׁוּבָה יִשְׂרָאֵל עַד ה' אֱלֹקֶיךָ כִּי כָשַׁלְתָּ בַּעֲוֹנֶךָ", העוסקת בעניין התשובה. מפאת חשיבות הפטרה זו, ראוי להעלות למפטיר את אחד מחשובי הקהל, שיקרא את ההפטרה.
נוהגים שהרב דורש בשבת זו בענייני תשובה כדי לעורר את הציבור לתשובה. ויש לציבור להשתדל לילך לשמוע דרשה זו, ואף תלמידי חכמים ישתדלו בכך, ומהם ילמדו שאר האנשים.
<h3>ברכת הלבנה בעשרת ימי תשובה</h3>
אף שבדרך כלל מזדרזים לומר את ברכת הלבנה, בחודש תשרי ממתינים ואומרים את ברכת הלבנה רק לאחר יום הכיפורים, כיוון שיש לומר את ברכת הלבנה מתוך שמחה, ובימים אלו אנו נתונים במתח מאימת הדין. ויש הנוהגים להזדרז ולומר את ברכת הלבנה לפני יום הכיפורים, כיוון שיש להרבות במצוות בעשרת ימי תשובה, וייתכן שזכות מצווה זו תכריע אותנו לזכות. וכל אחד יעשה כמנהגו.
<h2>יום הכיפורים</h2>
<h3>מבוא - טהרתם של ישראל ביום הכיפורים</h3>
<h3>יום הכיפורים - קרבה או ריחוק</h3>
יום הכיפורים הוא יום של תשובה, יום שעוסקים בו בחשבון הנפש, בפשפוש המעשים, בתשומת לב לכישלונות ולחטאים, בצער ובחרטה עליהם, בווידויים ובתענית. לפי זה לכאורה, יום הכיפורים צריך היה להיות יום עצוב ומצער. קשה לעסוק בחטאים ובכישלונות, ואין זה נעים להיזכר בכל מה שקלקלנו. מתוך כך האדם עלול בטעות להתרשם כי זהו יום של קפידה, ביקורת וריחוק חלילה בין ה' אלינו, יום של תוכחה אלוקית, שעיקרו המפגש עם הצדדים השליליים שבנו. אמנם ודאי שלא כן הוא, יום הכיפורים אינו יום של ריחוק וקפידה, אלא יום של שמחה גדולה, יום האהבה והקִרבה בין ה' לישראל עַמו. וכך אומר המדרש:
"'ימים יוצרו ולא אחד בהם', זה יום הכפורים לישראל, שהוא שמחה גדולה לפני מי שאמר והיה העולם, שנתנו באהבה רבה לישראל. משלו משל למה הדבר דומה, למלך בשר ודם שהיו עבדיו ובני ביתו מוציאין את הזבלים ומשליכים אותם כנגד פתח של מלך, וכשהמלך יוצא ורואה הזבלים, היה שמח שמחה גדולה, לכך נדמה יום הכיפורים, שנתנו הקדוש ברוך הוא באהבה רבה ובשמחה. ולא זו בלבד, אלא בשעה שהוא מוחל לעונותיהן של ישראל אין מתעצב בלבבו, אלא שמח שמחה גדולה, ואומר להם להרים ולגבעות לאפיקים ולגאיות: בואו ושמחו עמי שמחה גדולה, שאני מוחל לעונותיהם של ישראל".
משל למה הדבר דומה? לבני זוג שהתגלע ביניהם דבר מריבה, והיו זמן מסוים בריחוק הלב זה מזה. ובשעה שהם מפייסים זה את זה, וכל אחד מסביר בכאב כמה הוא מתחרט על מה שאמר ומה שעשה, ומודה כי הוא מבין כעת עד כמה טעה, ועד כמה דבריו פגעו וציערו את רעהו, דווקא בשעה זו נבנים האחדות והקִרבה ביניהם. ועל ידי החרטה והצער, חוזרת האהבה להופיע במלואה, עוד יותר מאשר קודם המריבה.
ואכן, זה מה שמרגיש עַם קדוש בחושו הטבעי ביום הכיפורים, ולכן אף מי שכל השנה רחוק הוא מן ההליכה בדרך ה' ואינו מקיים מצוות רבות, ביום הכיפורים צם ומתענה, ורבים אף מגיעים לתפילות יום הכיפורים בבית הכנסת. לב כל יהודי מתעורר ביום הקדוש לאהבת ה', וחש בקדושתו וברוממותו של היום.
מהי אפוא סגולתו של יום הכיפורים, מה טמון בו וכיצד הוא מטהר ומרומם את ישראל ומקרב את לבם לאביהם שבשמים?
<h3>יום הכיפורים - יום סליחה, טהרה וכפרה</h3>
יום הכיפורים הוא יום סליחה וכפרה לישראל, כמו שנאמר בתורה: "כִּי בַיּוֹם הַזֶּה יְכַפֵּר עֲלֵיכֶם לְטַהֵר אֶתְכֶם מִכֹּל חַטֹּאתֵיכֶם לִפְנֵי ה' תִּטְהָרוּ". ביום זה נשלמו ארבעים הימים האחרונים שבהם שהה משה רבנו בהר סיני והתפלל לה' שימחל לישראל על עוון העגל, ובו ביום התרצה ה' לתפילתו ואמר לו "סלחתי כדבריך", ונתן לו את הלוחות השניים, וחזרה השכינה לשכון בישראל.
שורשו של יום הכיפורים הוא בראשית הבריאה. בספר החינוך מבואר שקביעת יום מיוחד המיועד לכפרת העוונות הוא "מחסדי האל על בריותיו", שכן "אם יתקבצו עוונות הבריות שנה שנה, תתמלא סאתם לסוף שנתיים או שלוש ויתחייב העולם כליה. על כן ראה בחכמתו ברוך הוא, לקיום העולם, לקבוע יום אחד בשנה לכפרת חטאים לשבים. ומתחילת בריאת העולם ייעדוֹ וקידשוֹ לכך".
אמנם מחילת העוונות איננה פעולה טכנית של הצלה מעונש בלבד, אלא היא פעולה פנימית של זיכוך וטהרה, והסרת כל הרשמים השליליים שהשאיר החטא. בכוחו של יום הכיפורים לפעול את כל זה, בו התשובה קלה להתקבל והעוונות נמחים בקלות, כי בו מאיר אור שבכוחו לתקן את הקלקולים שגרם החטא, להסיר את החושך שהתגבר על ידו, ולהשיב את האדם והאומה כולה אל קדושתם ואל קרבת האלוקים שנפגמה על ידי חטאם.
כפרת העוונות ביום הכיפורים מתחילה אפוא 'מלמעלה למטה', שורשה הוא באור האלוקי המיוחד המאיר ביום זה, עד שרבי יהודה הנשיא סבר כי "עיצומו של יום הכיפורים מכפר" אף בלא תשובה. אמנם להלכה אנו פוסקים כחכמים, שיום הכיפורים מכפר דווקא עם תשובת האדם, אבל מכל מקום אנו למדים מכך על סגולתו של היום, שיש בו הכנה והכשר לתשובה, שערי התשובה פתוחים בו, וגם הלבבות מוכנים בו יותר לשוב אל ה'.
כדי לקבל הארה זו של יום הכיפורים, על האדם לקיים את מצוות היום: לשוב בתשובה, להתוודות על חטאיו ולקיים את מצוות העינוי. למה הדבר דומה? לרוצה לטבול במקווה טהרה, ובסגולתו של המקווה לטהר, אבל לשם כך על האדם להסיר את החציצות, ולהיכנס אל תוכו, ומתוך כך המקווה מטהרו. כך גם ביום הכיפורים, "מה המקווה מטהר את הטמאים אף הקב"ה מטהר את ישראל", אך זאת בתנאי ש'ייכנסו' ישראל למקווה, יחזרו בתשובה, יתוודו ויתענו, ובכך תפעל עליהם סגולתו של היום לטהרם.
<h3>הארת מהותם הנצחית של ישראל ביום הכיפורים</h3>
מהו שורש הטהרה ביום הכיפורים? ממה נובעת הארת יום זה, ומה מתרחש בו שמביא לפעולה פנימית זו של זיכוך, כפרה ומחילת העוונות?
ביום הכיפורים מאירה עצם מהותם הקדושה של ישראל ומאיר שורשם הפנימי העמוק, שהוא תמיד טהור. ה'שם משמואל' מבאר כי "ביום הכפורים מופיעה מדת האמת, ובמדת האמת ישראל לעולם זכאים". האמת היא כל דבר מהותי, קבוע ונצחי, והשקר הוא כל דבר זמני וחולף. במהותם האמיתית של ישראל, הם נקיים וטהורים, ואילו החטא הוא מקרי להם, ובא מצד השפעה חיצונית של אומות העולם עליהם, על כן הוא זמני וחולף, ואינו עצמי לישראל.
אף ה'שפת אמת' מברר עניין זה, ומבאר כי יום הכיפורים הוא בבחינת מידת 'רב חסד'. 'חסד' הוא הטבה שלפנים משורת הדין ושלא על פיו, אך מידה נעלה ממנו היא 'רב חסד', שמשמעותה הטבה גדולה ועצומה, שעל פי הדין והמשפט. זוהי בחינתו של יום הכיפורים, שבו מתברר כי ישראל זכאים הם על פי הדין, שכן "חֵלֶק ה' עַמו" - מהותם העצמית של ישראל היא טהורה וקדושה, ואין החטא דבק בעצמוּתם, אלא הוא מקרי להם. ועל כן זכאים הם בדין לכפרה מאת ה', לחסדו ולטובו, "שמתברר בדין שאין החטא בהם בעצם".
בדבריו הוא מביא את הפסוקים משיר השירים: "שְׁחוֹרָה אֲנִי וְנָאוָה בְּנוֹת יְרוּשָׁלִָם כְּאָהֳלֵי קֵדָר כִּירִיעוֹת שְׁלֹמֹה, אַל תִּרְאוּנִי שֶׁאֲנִי שְׁחַרְחֹרֶת שֶׁשֱּׁזָפַתְנִי הַשָּׁמֶשׁ...". כנסת ישראל אומרת שאמנם שחורה היא, ומלוכלכת מן החטא, אך צבעה השחור הוא מחמת שיזוף השמש, כלומר החטא חיצוני הוא לה, ואינו שייך למהותה העצמית. על כן הוא מבאר "שחורה אני ונאוה כאהלי קדר, ויכולין להתכבס להיות כיריעות שלמה", כלומר כיוון שהחטא אינו עצמי לישראל, ומצד מהותם העצמית, אין בהם שום מום וחטא, גם 'אהלי הקידר' - החטאים והעוונות, יכולים להיטהר ולהתנקות ולהיות כ'יריעות שלמה'. זאת מבררת הארת יום הכיפורים, ואכן דרשו חז"ל על פסוקים אלו: "'שחורה אני' כל ימות השנה ו'נאוה' אני ביום הכיפורים".
<h3>תשובתם של ישראל מתוך הארת מעלתם</h3>
הופעתן של מידת האמת ובחינת 'רב חסד' ביום הכיפורים פועלת פעולה כפולה. היא מאירה את היחס הנכון והמידה המתאימה בין החטא לנשמה הטהורה, ומבררת כי החטא הוא חיצוני ומקרי לישראל לעומת מהותם הפנימית הנצחית, ועל כן ראויים הם לסליחה ולכפרה. נוסף על כך, היא גם גורמת לישראל לשוב בתשובה, כיוון שכאשר מתגלה בבהירות מהותם הפנימית הטהורה, ממילא קרובים וקלים הם לשוב על כל מה שהתרחקו ממהות פנימית טהורה זו ופגמו בה.
בעל 'ערבי נחל' המשיל לכך משל, למה הדבר דומה? למלך שבנו החביב מרד בו, ונשבע המלך להרחיקו מן הארמון לזמן קצוב. יצא בן המלך מן הארמון, ושבוהו ליסטים, והיה המלך דואג שמא יאבדו הליסטים את בנו קודם בוא זמן השבועה. מה עשה? שלח אגרות לכל ארצות מלכותו, כי לכל מקום שבו יבואו הליסטים עם בנו, יעזרו לו בני המקום, שלא ייסרוהו הליסטים יותר מדי. ואכן, כך היה, כי כולם הכירו בבגדי בן המלך ובתואר פניו, שבן המלך הוא, ועזרוהו. מה עשו הליסטים? הלבישו את בן המלך בלבוש שק, וגם ייסרוהו עד שחשך משחור תוארו, וכך אי אפשר היה לזהות שבנו של המלך הוא. והליסטים לקחוהו לאחת ממדינות המלך הרחוקות ועשו בו כרצונם, כיוון שאיש לא זיהה אותו. אחר ימים רבים, שמע בן המלך כי המלך מתעתד להגיע לאותה מדינה שבה שהה, שמח בליבו ואמר שכעת יראהו המלך ויחמול עליו, כאשר יחמול איש על בנו. אך כאשר בא המלך, לא זיהה כלל את בנו מרוב שנשתנה מחמת הייסורים ובגדי השק שהלבישוהו, ואף כשעבר על פניו, לא הכיר בו כלל. או אז בכה בן המלך והחל לצעוק אל אביו: "הלא אבי אתה, ואיך תתאפק ותראה ברעוֹת המוצאות אותי ולא תרחם עלי?!". וכאשר שמע המלך את קולו של בנו, אז הכיר מיד כי אכן בנו הוא, וריחם עליו והושיעו.
המלך במשל הוא הקב"ה, ובנו חביבו הוא ישראל, עַם קודשו. יצאו ישראל לגלות ונשבו בין הגויים, הם הליסטים במשל. אמנם כל זמן שניכרו ישראל במלבושיהם ובתואר פניהם שהם בני המלך - בצלם האלוקים שלהם ובהדר נשמתם, אזי לא יכלו האומות להזיקם יותר מדי. מה עשו האומות? השחיתו תואר פניהם של ישראל והפשיטו בגדי המלכות אשר להם - החטיאום והשפילו את מעלתם עד שלא ניכרו כלל נשמתם הטהורה של ישראל וזיקתם לאלוקיהם. והנה בבוא היום הקדוש, יום הכיפורים, בא כביכול המלך עצמו אל העולם הזה, ומשרה שכינתו. ולכאורה חלילה אין הוא מכיר את ישראל כלל, מרוב שהחטיאום הגויים, כי חשך משחור תוארם. אך בבואם להתפלל לפניו מתוך הארת היום הקדוש, ולצעוק מלב נשבר על ריחוקם ממנו, אז 'מזהה' הקב"ה בקולם כי בניו הם, בני א-ל חי, שמעלתם הפנימית לעולם אינה משתנה. ומתוך כך הוא מכפר עליהם ומושיעם, ומבטיח את גאולתם ותיקונם השלם.
מתוך דברים אלו, נוכל להבין מדוע גם אנשים רחוקים, שאינם מקיימים מצוות רבות, חשים צורך פנימי לצום ביום הכיפורים, ורבים אף מגיעים לבית הכנסת. זאת כיוון שביום זה מאירה הנקודה העמוקה ביותר שבלב האדם מישראל - מהותו הפנימית הטהורה ודבקותו העצמית בקב"ה, שאינן משתנות לעולם ואין כל חטא ועוון יכולים להן. ועל כן ביום זה מתעוררת גם הנפש הרחוקה ביותר וחותרת לתשובה אל עצמה ואל בוראה.
אמנם פעמים שההתעוררות של האדם ביום הכיפורים נדמית לו כהתעוררות שאינה מבטאת את מדרגתו האמיתית. הוא מביט על עצמו בימים שלפני יום הכיפורים ובימים שלאחריו, ורואה את הפער שביניהם לבין התנהגותו ביום הכיפורים. מתוך כך הוא מונע מעצמו את ההתעלות וההתרוממות שחש בה, ונמנע מלבטא את החרטה והצער על ריחוקו מה', ואת הקדושה וקרבת האלוקים שמתעוררות בקרבו. אך כמובן שטעות בידו. יום הכיפורים הוא היום שבו מתגלה נשמתו, ובו מופיעה העצמיות הטהורה ביותר שלו. ועל כן יום זה מתאים לבטא את רגשותיו הטהורים, הנובעים מעצמיותו הטהורה והזכה.
<h3>הארת נשמתם של ישראל ותיקון עברות שבין אדם לחברו</h3>
מתוך הדברים נוכל להבין, מדוע אמרו חז"ל כי "עבירות שבין אדם לחברו אין יום הכיפורים מכפר עד שיירצה את חברו", ומדוע חייבו חכמים את הפוגע בחברו לפייסו לפני יום הכיפורים. מעבר לערך המוסרי הפשוט שיש בכך, עניין זה נוגע ליסוד הארתו המיוחדת של יום הכיפורים. כאמור, ביום הכיפורים מאירה מהותם הפנימית הנצחית של ישראל ונשמתם הקדושה, שאינן משתנות לעולם. יסוד הקדושה של כל אדם מישראל הוא היותו אבר מהנשמה הכללית של עם ישראל, ולכן ככל שאדם מישראל דבק יותר בכלל כולו, אור הנשמה של ישראל מתגלה בו ביותר, וממילא טהרתו האישית מתגברת ועולה. וככל שהוא מנותק מן הכלל חלילה, ויש לו סכסוכים וחילוקי לבבות עם אנשים אחרים מישראל, כך אור נשמת ישראל מתגלה בו בצמצום, וממילא אינו מחובר למקור הטהרה והקדושה. על כן, ביום הכיפורים יש לאדם להסיר את כל הפגיעות והמחיצות שבינו לבין רעיו, ולהתאחד כמה שיותר עם כלל ישראל כולו, וככל שהוא עושה כן, כך הוא ראוי יותר לכפרת יום הכיפורים; כפי שאנו אומרים בתפילות היום במוסף, בתחינות שאחר סדר העבודה של הכהן הגדול: "על כן ברחמיך הרבים נתת לנו את יום הכיפורים הזה... יום שימת אהבה ורעות/ יום עזיבת קנאה ותחרות/ יום שתמחל לכל עוונותינו".
<h3>האמון במהות הפנימית הטובה ותשובת האדם</h3>
ההבנה בדבר מהותם העצמית הטהורה של ישראל, וחיצוניותו של החטא להם, יש לה גם משמעות מוסרית, וחשובה היא מאוד לתהליך התשובה האישי של כל אדם מישראל ביום הכיפורים.
ביום זה נדרש האדם לשוב על כל עוונותיו. הוא נזכר בכל המעשים השליליים שעשה, בכל הקלקולים שקלקל ובכל הפגמים שגרם להם, ומתוודה על כל זאת. הוא מרגיש כמה קטנו מחשבותיו, כמה חלש רצונו וכמה חסרים הם מעשיו. ויש המהדרים להתוודות גם על חטאים שכבר התוודו עליהם בשנים קודמות, בחינת "וחטאתי נגדי תמיד". מתוך כך, יש סכנה שהמבט החיובי של האדם על עצמו יתערער, האמון שלו בעצמו ייסדק והוא יתחיל להאמין כי אדם שלילי הוא. אך כמובן, זוהי טעות. אין זו האמת, וגם אין זו הדרך שתוביל את האדם לחיים של תשובה, של גדלות ושל עשיית הטוב. מהותו העצמית של האדם מישראל היא לעולם טהורה, והחטאים לעולם אינם ביטוי לעצם אישיותו, אלא אדרבה, הם נובעים מההתרחקות שלו ממהותו העצמית.
המשנה באבות אומרת: "אל תהי רשע בפני עצמך", ומבאר הרמב"ם: "אם ידמה האדם עצמו פחוּת - לא תהיה חמורה בעיניו פחיתות שיעשה". כאשר האדם מדמה עצמו פחוּת ומפריז במשקלה של הפחיתות בנפשו, ודן את עצם אישיותו כולה על פיה, הרי הוא נחלש ברצונו הטוב ובאמון שלו בכוחות נפשו, ומתוך כך הוא עלול להידרדר ולהיכשל יותר. כך כותב הגאון רבי חיים שמואלביץ: "וזה כלל גדול, לעולם לא ישלוט יצר הרע באדם להכשילו כל עוד האדם נכבד בעיני עצמו, ואם תראה אדם שנכשל בעברה, תדע שמקודם השפילו יצרו והשכיח ממנו גדולתו ומעלתו, ורק בזה יוכל לו". ולהיפך, כאשר האדם מאמין בטבעו הטהור והטוב, הוא מתמלא רצון להתאים את כל חייו לכך. כאשר הוא תופס את עצמו בתור אדם טוב, כשר ונאמן לאלוקיו, ורואה בחטאים ובכישלונות נפילה שאינה מעידה על עצם אישיותו הטובה, הוא מתמלא אמון וכוח לחזור בתשובה, לתקן את הקלקולים ולחזור לעצמו ולאלוקיו.
לדוגמה, אדם התופס עצמו בתור אדם ירא שמים, השומר שבת ומייקרה, ממילא לא תעלה בדעתו כלל מחשבה לחלל את השבת. אך מתוך המודעוּת לכישלונותיו בהקפדה על שמירת שבת בכל הלכותיה, עלולה תפיסתו את עצמו בתור אדם השומר שבת להתערער, והוא עלול להגיע למסקנה כי בעצם כנראה הוא אינו כזה, ואין שמירתה חשובה לו כל כך. מתוך חוסר אמון זה בעצמו, כמובן קרוב הוא מאוד אל החטא והכישלון.
אם כן, כאשר אישיותו של האדם נטועה בקרקע של האמוּן בטוב שבו, מתאפשרים התשובה והתיקון, הפריחה והלבלוב של טוב זה בכל ענפי החיים. האמוּן בטוב העצמי אינו מחליש את ההקפדה על עשיית המעשים הנכונים ואין משמעותו התייחסות סלחנית אל החטא חלילה, אלא להיפך, הוא מוליד זריזות בהוצאתו אל הפועל של טוב זה, וזהירות מקלקולו. טבע הטוב להיטיב, ועל כן הוא מבקש להתפשט על כל כוחות החיים, להתממש ולהגשים את עצמו. האדם רוצה להיות טוב 'בחוץ', במידותיו ובמעשיו, כפי הטוב שהוא חזה והכיר בו בפנימיותו. ולהיפך, הוא רואה בחטא מוגבלוּת ו'נכות' של כושר הביטוי הפנימי, ושואף להשתחרר ממנו ולתקנו. על כן, דווקא בתוך תהליך התיקון והתשובה, חייב האדם לזכור ולהכיר את מהותו העצמית הטהורה, שלעולם אינה משתנה, ולהתמלא אמון ביושרו ובערכו. זאת פועלת על האדם הארת יום הכיפורים, ובזה היא משיבה אותו לעצמו ולאלוקיו.
"אשריכם ישראל, לפני מי אתם מטהרים ומי מטהר אתכם? אביכם שבשמים". יהי ה' עִמנו להכיר במעלתנו ולנהוג כבנים למקום, לאהוב כל אחד מישראל כאח, ובזכות זו להיטהר על ידי אבינו שבשמיים ביום הכיפורים הבא עלינו לטובה.
<h2>פרק כ - דיני ערב יום הכיפורים</h2>
ערב יום הכיפורים הוא יום טוב, ואוכלים ושותים ושמחים בו על כך שיום כפרת עוונותינו קרב ובא.
<h3>סדר התפילה בערב יום הכיפורים</h3>
כיוון שערב יום הכיפורים הוא יום טוב, אין אומרים בו וידוי ותחנון, וכן אין אומרים בו את הפרק "למנצח וכו' יענך ה' ביום צרה" שקודם ל"ובא לציון", כיוון שיום זה אינו יום צרה.
<h3>אמירת סליחות</h3>
יוצאי אשכנז נוהגים לקצר בסליחות בערב יום הכיפורים, כיוון שהוא יום טוב; ויוצאי ספרד אומרים בו סליחות כרגיל, כיוון שנוהגים בו כיום טוב רק משחרית, והזמן הראוי ביותר לאמירת סליחות הוא בסוף הלילה.
<h3>אמירת "מזמור לתודה"</h3>
אמירת הפרק "מזמור לתודה" בפסוקי דזמרה היא כנגד קרבן תודה שהיו מקריבים בבית המקדש. בערב יום הכיפורים לא היו מקריבים קרבן זה, כיוון שזמן אכילתו ביום ההקרבה ובלילה שאחריו, ונמצא שהמקריב קרבן תודה בערב יום הכיפורים ממעט את זמן אכילתו, ואסור למעט את זמן אכילת הקרבנות. משום כך נהגו יוצאי אשכנז שלא לומר "מזמור לתודה" בערב יום הכיפורים. יוצאי ספרד נוהגים לומר "מזמור לתודה", כיוון שאמירתו אינה רק כנגד קרבן תודה, אלא היא גם שבח והודאה לה'.
<h3>אמירת "אבינו מלכנו"</h3>
יוצאי ספרד נוהגים לומר "אבינו מלכנו" בשחרית ובמנחה של ערב יום הכיפורים, כפי שנוהגים בכל עשרת ימי תשובה, אך יוצאי אשכנז נוהגים שלא לומר "אבינו מלכנו" בערב יום הכיפורים, כיוון שלדבריהם, אמירת "אבינו מלכנו" דומה לאמירת תחנון. אמנם כאשר יום הכיפורים חל בשבת, גם יוצאי אשכנז אומרים "אבינו מלכנו" בשחרית של ערב יום הכיפורים, שכן למנהגם אין לומר "אבינו מלכנו" ביום הכיפורים שחל בשבת, ובכך הם משלימים את אי אמירתו ביום הכיפורים.
<h3>התרת נדרים</h3>
יוצאי ספרד נוהגים לעשות התרת נדרים בערב יום הכיפורים לאחר תפילת שחרית או לאחר הסליחות.
<h3>מנהג הכפרות</h3>
נוהגים לעשות כפרות בערב יום הכיפורים. לוקחים כסף, ומסובבים אותו מעל הראש ואומרים: "זה חליפתי, זה תמורתי, זה כפרתי. זה הכסף ילך לצדקה, ואני אכנס ואלך לחיים טובים ארוכים ולשלום", ונותנים את הכסף לצדקה לפני יום הכיפורים. ורמז יש בדבר, שהגימטרייה של כסף במילוי האותיות (כ"ף סמ"ך פ"ה) היא שלוש מאות וחמש, כגימטרייה של המילה 'כפרה'.
במקורו, מנהג הכפרות נעשה על ידי לקיחת תרנגול שעתידים לשחוט, סיבובו מעל הראש ואמירת: "זה חליפתי, זה תמורתי, זה כפרתי, זה התרנגול ילך למיתה ואני אכנס ואלך לחיים טובים ארוכים ולשלום", שלוש פעמים; ונתינת שווי התרנגול לעניים. וגם כיום יש הנוהגים לקיים מנהג זה בתרנגול.
טעם מנהג הכפרות הוא לעורר את האדם למחשבה שבשל חטאיו, ראוי היה שיעשו לו מה שעתידים לעשות לתרנגול, ובזכות חזרתו בתשובה, ה' יסיר ממנו את הגזרות הרעות ובתמורה לזה הן תתקיימנה בתרנגול. וכן יש בדבר טעם על פי הקבלה.
<h3>מצוות אכילה בערב יום הכיפורים</h3>
מצווה מן התורה לאכול בערב יום הכיפורים, ולהרבות בו בסעודה, שנאמר: "וְעִנִּיתֶם אֶת נַפְשֹׁתֵיכֶם בְּתִשְׁעָה לַחֹדֶשׁ בָּעֶרֶב", ודרשו חז"ל: "וכי בתשעה (שהוא ערב יום הכיפורים) מתענים? והלא בעשרה מתענים! אלא לומר לך שכל האוכל ושותה בתשיעי, מעלה עליו הכתוב כאילו מתענה תשיעי ועשירי". כלל בידינו, שכפי הקושי בקיום המצווה, כך גדול שכרה. אילו התורה הייתה כותבת 'בתשעה לחודש תאכלו', שכרה של מצוות האכילה בערב יום הכיפורים היה מועט, כמצווה שנעשית ללא קושי, לכן כתבה התורה את מצוות האכילה בערב יום הכיפורים בלשון עינוי ("וְעִנִּיתֶם אֶת נַפְשֹׁתֵיכֶם בְּתִשְׁעָה לַחֹדֶשׁ"), כדי ללמדנו ששכר האוכל בתשיעי גדול, כאילו קיים את המצווה מתוך עינוי וקושי.
כמה טעמים למצווה זו. טעם אחד הוא שיום הכיפורים עצמו הוא יום טוב, והיה ראוי לעשות בו סעודה כשאר ימים טובים, אלא שהצטווינו להתענות בו, ולכן מקדימים את הסעודה לערב יום הכיפורים. ועוד טעם הוא שבמצווה זו אנו מראים שמצטערים אנו בריחוק מה' שנגרם מחמת עוונותינו, ולהיפך - כאשר הוא מכפר לנו ואנו מתקרבים אליו מחדש, אנו שמחים. לכן לקראת בוא יום הכיפורים, אנו שמחים על הקִרבה המחודשת שנזכה לה על ידי כפרת עוונותינו, ומרבים בסעודה. ועוד טעם, שמאהבת ה' אותנו ציוונו לאכול ולהתחזק לפני התענית, כדי שהתענית לא תגרום לנו נזק.
נוהגים לאכול לפחות שתי סעודות בערב יום הכיפורים, סעודה אחת בשחרית, וסעודה נוספת אחר הצוהריים, לפני תחילת הצום (סעודה מפסקת).
נוהגים לאכול בסעודות ערב יום הכיפורים מאכלים חשובים לכבוד היום, כדגים ועופות, אך טוב להימנע מאכילה יתרה ומאכילת דברים הקשים לעיכול, כגון בשר בקר, כיוון שמאכלים אלו גורמים לתחושת שובע ומלאוּת המביאים לידי גאווה, וביום הכיפורים יש להתפלל מתוך ענווה ושפלות.
<h3>טבילה בערב יום הכיפורים</h3>
נוהגים לטבול במקווה בערב יום הכיפורים, ושני טעמים לטבילה זו. טעם ראשון, כדי להיות נקיים וטהורים ביום הכיפורים. וטעם שני הוא שביום הכיפורים, כל אדם מישראל חוזר בתשובה על חטאיו, ונחשב כאדם חדש וכגר שמתגייר, וכשם שגר טובל כדי להתנתק מעברו ולהתחיל בחיים חדשים, כך גם בעל תשובה טובל כדי להתנתק מעברו ולהתחיל בחיים חדשים.
אדם שאינו יכול לטבול במקווה, יתקלח במקלחת וישפוך על עצמו ברצף תשעה קבין של מים (כ-12.5 ליטר), שכן גם זה מטהר את האדם במידת מה.
הזמן הראוי ביותר לטבילה זו הוא לאחר חצות, ובמקום הצורך אפשר להקדים ולטבול גם שעה קודם לחצות, כלומר בדרך כלל סביב השעה אחת עשרה וחצי בבוקר (בשעון קיץ).
נוהגים לטבול לפני תפילת מנחה, כיוון שבמנחה של ערב יום הכיפורים אומרים וידוי, ויש לאומרו בטהרה. ויש הנוהגים לטבול לאחר סעודה מפסקת, כדי שהטבילה תהיה סמוכה ליום הכיפורים, אך לא ראוי להטריח את הבלנים בשעה זו.
<h3>תפילת מנחה של ערב יום הכיפורים</h3>
בערב יום הכיפורים מתפללים תפילת מנחה לפני סעודה מפסקת, ואומרים בתפילת הלחש וידוי. הטעם לחובה להתוודות לפני סעודה מפסקת קשור לחובת הווידוי ביום הכיפורים. כלל בידינו, שכפרה צריכה להיות מלווה בווידוי, שכן מצאנו בכל הקרבנות הבאים לכפר, שיש להתוודות בשעת הקרבתם; ולכן יש להתוודות ביום הכיפורים. הזמן העיקרי לווידוי הוא בליל יום הכיפורים, כיוון שבשעה זו מתחילה הכפרה, אך חכמים חששו שריבוי האכילה והשתייה בסעודה מפסקת יפגום באמירת הווידוי בליל יום הכיפורים. לכן תיקנו חכמים לומר את הווידוי כבר בערב יום הכיפורים, לפני סעודה מפסקת.
יוצאי ספרד נוהגים לומר בתפילת מנחה של ערב יום הכיפורים "אבינו מלכנו", כפי שאומרים בכל תפילות עשרת ימי תשובה, אך יוצאי אשכנז נוהגים שלא לומר תפילה זו, כיוון שערב יום הכיפורים נחשב כיום טוב, ואין אומרים "אבינו מלכנו" בימים טובים.
<h3>סעודה מפסקת</h3>
לאחר תפילת מנחה אוכלים סעודה מפסקת, וגם בסעודה זו טוב להימנע מאכילה יתרה ומאכילת דברים הקשים לעיכול. כמו כן טוב להימנע משתיית משקאות משכרים, ומכל דבר שעלול לגרום להפרעה בתפילה.
אדם שסיים את הסעודה ובירך ברכת המזון, רשאי להמשיך לאכול ולשתות עד כניסת הצום. עם זאת, כדאי לומר בפירוש לפני סיום הסעודה, שאין בסיומה משום קבלה של הצום, כי יש סוברים שסיום הסעודה יש בו קבלה של הצום, ולדבריהם אסור לאכול ולשתות לאחר סיום הסעודה. ואף שאין הלכה כדבריהם, טוב לומר כן לפני סיום הסעודה ולצאת ידי כולם.
<h3>גלולות להקלת הצום</h3>
בערב יום הכיפורים מותר ליטול גלולות או טיפות הגורמות להקלת הצום, כשם שמותר לאכול ולשתות בערב יום הכיפורים כדי להקל על הצום.
<h3>תוספת יום הכיפורים</h3>
יש לסיים את הסעודה מבעוד יום, כיוון שנצטווינו מהתורה להוסיף מחוֹל על הקודש ולקבל את קדושת יום הכיפורים עוד ביום התשיעי, כדי להראות את חביבות היום עלינו, את מעלתו ואת שמחתנו בבואו. כדי לקיים את מצוות תוספת יום הכיפורים כדאי להקדים ולקבל את החג בזמן המפורסם בלוחות הזמנים כזמן הדלקת נרות (כעשרים דקות לפני השקיעה), ובשעת הצורך אפשר לקבל את החג זמן מועט קודם השקיעה. בזמן התוספת, יש לפרוש לא רק מאכילה ושתייה אלא גם ממלאכה ומשאר הדברים האסורים ביום הכיפורים.
<h3>הכנות כלליות ליום הכיפורים</h3>
מסדרים את הבית, פורסים מפה חגיגית על השולחן ולובשים בגדים נקיים ונאים לכבוד יום הכיפורים. ויש שנוהגים ללבוש בגדים לבנים, להידמות למלאכי השרת, שכאשר הם מתגלים לנביאים, הם נראים להם בלבוש לבן. ויש מיוצאי אשכנז הנוהגים ללבוש בגד לבן מיוחד לכבוד יום הכיפורים ('קיטל'), כיוון שבגד זה דומה לתכריכי המת, ולבישתו מסייעת להכניע את הלב. הנוהגים ללבוש קיטל רק בזמן התפילות, לא ייכנסו בקיטל לשירותים לעשיית צרכים גדולים, כיוון שיש לנהוג כבוד בבגד המיוחד לתפילה.
הנשים נוהגות שלא להתקשט ביום הכיפורים בתכשיטים המיוחדים לשבתות וימים טובים, מפני אימת הדין.
<h2>פרק כא - הדלקת נרות וברכת הבנים</h2>
<h3>הדלקת נרות</h3>
מדליקים נרות לכבוד יום הכיפורים, כפי שמדליקים נרות בערבי שבת וימים טובים. נוסח הברכה על הדלקת הנרות הוא: "ברוך אתה ה' אלוקינו מלך העולם אשר קידשנו במצוותיו וציוונו להדליק נר של יום הכיפורים", ואם יום הכיפורים חל בשבת, מברכים: "ברוך אתה ה' אלוקינו מלך העולם אשר קידשנו במצוותיו וציוונו להדליק נר של שבת ושל יום הכיפורים".
נשים הנוהגות בערבי שבתות לברך על הנרות אחרי הדלקתם, תברכנה אחר ההדלקה גם בערב יום הכיפורים, ונשים הנוהגות בערבי שבתות לברך על הנרות לפני הדלקתם, תברכנה לפני ההדלקה גם בערב יום הכיפורים.
כבכל חג ומועד, גם ביום הכיפורים מברכים את ברכת "שהחיינו", להודות לה' על שזכינו להגיע ליום קדוש זה. גברים וכן נערות שאינן מדליקות נרות, מברכים ברכה זו בבית הכנסת, לאחר "כל נדרי". נשים המדליקות נרות, יש מהן שמברכות ברכה זו בבית הכנסת עם כל הציבור, ויש מהן שמברכות ברכה זו לאחר הדלקת הנרות, וכן מנהג נשים רבות יוצאות אשכנז. על הנשים הנוהגות כן לשים לב שלא לחזור ולברך את ברכת "שהחיינו" בבית הכנסת עם כל הציבור, כיוון שהן כבר בירכו ברכה זו.
נשים הנוהגות לקבל שבת בזמן הדלקת נרות השבת, צריכות לחלוץ את נעלי העור לפני הדלקת הנרות, כיוון שבהדלקת הנרות הן מקבלות על עצמן את קדושת יום הכיפורים, ומשעה זו חלים עליהן כל איסורי יום הכיפורים. נשים הנוהגות שלא לקבל עליהן את השבת בשעת הדלקת נרות, אינן צריכות לחלוץ את נעלי העור לפני הדלקת הנרות, אך אם הן מברכות "שהחיינו" מיד לאחר הדלקת הנרות, ברכה זו נחשבת לקבלת קדושת היום, ועליהן לחלוץ את נעלי העור קודם לכן.
<h3>נר נשמה ו'נר הבריא'</h3>
בערב יום הכיפורים נוהגים להדליק נר נשמה לעילוי נשמת הורים שנפטרו, כיוון שביום הכיפורים נידונים גם המתים, ותוספת האור שעושים לכבוד היום בעבורם עומדת להם לכפר עליהם. וכן יש הנוהגים להדליק נר כנגד כל איש נשוי, כדי שיבוא הנר ויכפר על הנשמה שקרויה נר, כמו שנאמר "נֵר ה' נִשְׁמַת אָדָם", ונר זה נקרא 'נר הבריא'. מדליקים נר זה רק עבור איש ולא עבור אישה, כיוון שנר בגימטרייה הוא מאתיים חמישים, ומספר זה מכוון כנגד רמ"ח איברים שבגוף האיש, רוחו ונשמתו, אבל לנשים יש יותר מרמ"ח איברים, ועוד שאישה יוצאת בנר שבעלה מדליק, כיוון ש'אשתו כגופו'. עם זאת, אישה הרוצה להדליק נר עבור עצמה, הרשות בידה. והטעם שמדליקים נר זה רק עבור אדם נשוי הוא שרווקים יוצאים בנר שאביהם מדליק.
<h3>נר להבדלה</h3>
סמוך לכניסת החג, טוב להדליק נר שידלוק עד מוצאי יום הכיפורים, כדי שיוכלו לברך עליו במוצאי יום הכיפורים את ברכת "בורא מאורי האש", כיוון שבמוצאי יום הכיפורים ניתן לברך ברכה זו רק על נר שהודלק כדי ליהנות מאורו, והוא דלק ביום הכיפורים, כפי שיבואר בפרק לו.
<h3>ברכת הבנים</h3>
סמוך לכניסת החג, נוהגים שהאב מברך את בניו ובנותיו שיזכו לאהבת ה' ויראתו, ויחשקו לקיים את מצוות ה', וייכתבו וייחתמו לחיים טובים ולשלום, כפי הנוסח הנדפס במחזורים, כיוון ששעה זו היא שעת רצון שלב האב פתוח לברך, ותפילתו נחקקת בלב הילדים, ושערי השמיים פתוחים לקבל את ברכתו. ויש הנוהגים שגם האם מברכת את בניה ובנותיה. וכל אדם צריך להתאמץ מאוד ולהשתדל לקבל ברכה מאביו ומאימו כל ימות השנה, וכל שכן בערב יום הכיפורים, וכל הטובה והממלכה שיש לזרעו של עשו הן מחמת שהחשיב את ברכת אביו וצעק "בָּרֲכֵנִי גַם אָנִי אָבִי".
<h2>פרק כב - כניסת היום הקדוש ו"כל נדרי"</h2>
<h3>עטיפת הטלית</h3>
נוהגים להתעטף בטלית בתפילות יום הכיפורים, ושני טעמים לכך. טעם אחד, כדי להתפלל בכוונה ולעמוד לפני ה' מתוך אימה ויראה. וטעם שני, כדי להידמות למלאכים, שכאשר הם נגלים לנביאים, הם נראים להם בלבוש לבן. צבע לבן מסמל טהרה ואחדות, כיצד? מבחינה פיזיקלית, הלבן מורכב מכל גווני הקשת, אך מראהו אחיד ונקי. כך גם העולם שלנו מורכב וצבעוני, ובמבט שטחי נראה כאילו הוא מפורד, וכוחות שונים מניעים אותו חלילה, אך שורשו הוא באחדות האלוקית המחייה את הכול. המלאכים מכירים בכך, ולכן הם נראים בלבוש לבן. ביום הכיפורים גם אנחנו מתעלים למדרגה זו, ולכן אנו מתעטפים בטלית לבנה כמלאכים, ונדמים לכֹהן הגדול, שהיה לובש בגדי לבן בכניסתו לקודש הקודשים.
יש להתעטף בטלית מבעוד יום, כדי שניתן יהיה לברך עליה. לאחר השקיעה כבר אי אפשר לברך על הטלית, כיוון שיש סוברים שמצוות ציצית אינה נוהגת בלילה.
<h3>אמירת תפילה זכה ו"לך אלי תשוקתי"</h3>
לפני "כל נדרי" נוהגים לומר תפילות ופיוטים שיש בהם ווידוי, כיוון שיש פוסקים הסוברים שיש להתוודות סמוך לכניסת יום הכיפורים, כדי להיכנס אל היום הקדוש מתוך תשובה. יוצאי ספרד אומרים את הפיוט "לך א-לי תשוקתי", ויוצאי אשכנז נוהגים לומר 'תפילה זכָּה'.
<h3>בקשת מחילה</h3>
רבים מיוצאי ספרד נוהגים ששליח הציבור מכריז בליל יום הכיפורים לפני "כל נדרי": 'רבותי, תמחלו זה לזה', והקהל עונים: 'מחלנו'. וכל המוחל לחברו, אף שחברו לא ביקש ממנו מחילה, גורם לכך שילמדו עליו זכות בשעה שידונו אותו, וימחלו לו על עוונותיו. זאת כיוון שהקב"ה נוהג עם האדם במידה שבה האדם נוהג עם אחרים, וכשם שהוא מוחל לחבריו כך הקב"ה ימחל לו.
<h3>אמירת "כל נדרי"</h3>
אמירת "כל נדרי", הפותחת את תפילות יום הכיפורים, מעוררת התרגשות, רוממות ושגב. גם אנשים שבדרך כלל אינם מגיעים לבית הכנסת, מגיעים אליו כדי להשתתף באמירה זו, והיא חלק משמעותי מהוויית יום הכיפורים. תכלית אמירת "כל נדרי" היא להתיר את נדרי האדם, אך יש בה רבדים פנימיים ועמוקים, כראוי לאמירה שפותחת את תפילות יום הכיפורים.
בספרי חסידות מבואר שאמירת "כל נדרי" מכוונת לשחרור השכינה מכבלי גלוּתהּ, שהרי מיום שחרב המקדש ועם ישראל גלה מארצו, גם השכינה גלתה עמו, והיא אסורה וכבולה מבלי יכולת להתגלות בשלמות; כדברי בעל ה'תפארת שלמה': "והנה אנחנו עם קדושו, כשאנו רואים שבעוונותינו הרבים הגלות נמשכת זמן רב כל כך, והשכינה הקדושה עמנו בגלות, אנו מתפללים 'ואסרנא לא אסרי', היינו שהשכינה הקדושה תחזור במהרה למקומה ולא תהא במאסר עוד. ואף שמחמת עוונותינו הרבים, עוד אין אנו מוכנים לגאולה השלימה, על כל פנים, למה תהא השכינה בגלות? ואף שנשבע הקב"ה שלא יבֹא לירושלים של מעלה עד שיבנה ירושלים של מטה, הנה אנו מתירים השבועה זו. ואומרים 'ושבועתנא לא שבועות'".
עוד רובד פנימי גנוז באמירת "כל נדרי", והוא שישנן גזרות רעות שקשה לבטל אותן, והן מכונות 'גזרות שיש עמהן שבועה'. ועל ידי ההתעוררות הרוחנית המלווה את אמירת "כל נדרי" נעשה עת רצון בשמיים, והתרתן בבית דין של מטה פועלת להתיר אותן גם בבית דין של מעלה.
<h3>המשמעות ההלכתית של "כל נדרי"</h3>
הפוסקים נחלקו מהי המשמעות ההלכתית של אמירת "כל נדרי". יש ראשונים שסוברים שבאמירת "כל נדרי" אנו מתירים את הנדרים שנדרנו בעבר, על ידי חרטה על כך שנדרנו אותם. ויש ראשונים שסוברים שבאמירת "כל נדרי" אנו מבטלים מראש את הנדרים שאנו עתידים לידור, על ידי הצהרה מראש שאם נידור במהלך השנה איזה נדר, לא יהיה לו שום תוקף. ברוב הקהילות נוהגים לומר נוסח שכולל את שתי השיטות, וכך אנו גם מתירים את נדרי העבר, וגם מבטלים את הנדרים שאנו עתידים לידור.
הטעם לפתיחת תפילות יום הכיפורים בהתרת הנדרים הוא שיש לפתוח את היום בחזרה בתשובה, ועיקר התשובה אינו רק במחשבה ובדיבור עליה, ברצון ובכוונה לעשותה, אלא עיקרה במעשה של תשובה - בתיקון מעשינו בפועל. עוון הנדרים הוא עוון שניתן לתקן אותו מיד בכניסת היום בעודנו בבית הכנסת, לכן פותחים בו, ובכך אנו מתחילים את היום בתיקון מעשי של תשובה.
מלבד המשמעות ההלכתית של התרת הנדרים, יש באמירת "כל נדרי" רמז לשחרור מחטאים והרגלים רעים. מטבעו נוטה האדם להשתעבד לדחפים ויצרים, הנעשים אדונים לו, כובלים אותו ומטילים עליו "נדרים וקונמות" - מעשים שהוא מרגיש כי הוא מוכרח לעשותם, מתוך השעבוד לדחפיו ויצריו. ברגעי כניסת יום הכיפורים אנו מכריזים כי כל אלו "בטלין ומבוטלין לא שרירין ולא קיימין". הננו בני חורין ועצמאיים, בלתי תלויים בדחפים, ביצרים ובשעבודים, וחופשיים לתקן את מעשינו ולעשות רק את הטוב והישר בעיני ה'.
<h3>הוצאת ספרי התורה</h3>
מנהג יוצאי אשכנז להוציא שני ספרי תורה לפני אמירת "כל נדרי", ונותנים אותם לשני אנשים מזקני הקהל ונכבדיו, והם עומדים מימינו ומשמאלו של שליח הציבור, כדוגמת אהרון וחור שעמדו משני צדדיו של משה רבנו בעת שהתפלל על עם ישראל במלחמת עמלק. בקרב יוצאי ספרד ישנם מנהגים שונים בהוצאת ספרי התורה, וכל קהילה תעשה כמנהגה. הטעם שמוציאים את ספרי התורה הוא להראות שכל בקשותינו ותפילותינו ביום הכיפורים הם לכבוד התורה הקדושה ולכבוד ה' שנתן לנו את תורתו, ויש בזה גם טעם על פי הקבלה.
לפי הקבלה, ישנה מעלה גדולה בהחזקת ספר התורה בזמן אמירת "כל נדרי". מסופר שפעם אמר האר"י הקדוש לאחד מתלמידיו שיקנה מצווה זו בכל סכום שידרשו ממנו. על סמך זה, רבים נוהגים למכור את החזקת ספר התורה בזמן אמירת "כל נדרי", ומצווה להשתדל לקנותה. המעלה הגדולה ביותר היא בהוצאת הספר הראשון מארון הקודש ובהחזקתו, אך יש מעלה גם בהוצאת שאר הספרים ובהחזקתם.
<h3>התרת התפילה עם העבריינים</h3>
לפני שמתחילים לומר את "כל נדרי", שליח הציבור אומר: "על דעת המקום ועל דעת הקהל וכו' אנו מתירים להתפלל עם העבריינים (או: את העבריינים)". משמעותה ההלכתית של אמירה זו היא שאנו מתירים לצרף למניין המתפללים גם אנשים שבית דין נידה אותם מחמת עברות חמורות שעברו. ואף על פי שבשאר ימות השנה אין לצרפם למניין, ובמקרים מסוימים אף אין להתפלל עמהם בבית הכנסת, ביום הכיפורים אנו מצרפים אותם לתפילותינו.
הסיבה לכך שאנו מתירים להתפלל עם העבריינים היא שהתפילה רצויה יותר כאשר מצטרפים אליה גם הפושעים ועוברי העברות, כיוון שהם חלק מכלל ישראל, וכאשר הם מתאגדים איתנו לחזור בתשובה, שם ה' מתקדש יותר. דבר זה נלמד מן הסממנים המרכיבים את הקטורת בבית המקדש - מתוך אחד עשר סממני הקטורת, היה סם ושמו חלבנה, וריחו לא היה טוב, ורק על ידי צירופו לעשרת הסממנים האחרים, הייתה הקטורת כשרה ורצויה. כך גם בצירוף העבריינים לתפילת יום הכיפורים, נעשית התפילה מקובלת ורצויה יותר. ואמנם בשאר ימות השנה, אנו מתרחקים מן העבריינים כדי שלא נושפע מהם לרעה. אבל ביום הכיפורים מאיר אור הנשמה גם אצל פושעי ישראל, והם באים לבית הכנסת ומתעוררים בתשובה, ומתגלה שגם בליבם שוכנת נשמה טהורה החפצה להתקרב אל ה'. זאת כפי שאמרו חכמים על הפסוק "שְׁחוֹרָה אֲנִי וְנָאוָה" - "שחורה אני כל ימות השנה, ונאוה אני ביום הכיפורים". ולכן ביום הכיפורים אפשר להתפלל עם העבריינים בלי שהדבר יגרום לנו נזק, אלא אדרבה, על ידי צירופם, תפילותינו מתקבלות.
<h3>דרך אמירת "כל נדרי"</h3>
נוהגים ששליח הציבור אומר את "כל נדרי" שלוש פעמים, כדי לחזק את הדבר. מנהג יוצאי אשכנז לומר את "כל נדרי" בפעם הראשונה בקול נמוך, ובכל פעם נוספת להגביה את הקול מעט, כאדם שנכנס להיכל המלך, ובתחילה פונה אל המלך בקול נמוך מחמת יראתו, ולאט לאט מסתגל למעמד, ומגביה את קולו. ושליח הציבור צריך להקפיד שלא לשנות מהנוסח הנהוג ומהמנגינות הנהוגות, כיוון ששינוי הנוסח והניגונים מבלבל את דעת הקהל.
גם הציבור צריך לומר את נוסח "כל נדרי", ושני טעמים לכך. טעם אחד הוא שב"כל נדרי" אנו מבטלים את הנדרים שאנו עתידים לידור, על ידי מסירת מודעה (הצהרה) שלא יהיה כל תוקף לנדרים אלו, ושליח הציבור אינו יכול למסור מודעה זו בשם הציבור, אלא כל אחד צריך לאומרה בפני עצמו. וטעם שני הוא שבאמירת "כל נדרי", כל אחד מהקהל מצטרף להתרת נדרי שאר המתפללים.
אדם שנדר נדר, צריך להתייעץ עם תלמיד חכם הבקי בהלכות נדרים כיצד להתירו, ואין לו לסמוך על כך שנִדרו בטל מחמת אמירת "כל נדרי", כיוון שיש נדרים שהתרת נדרים זו אינה מתירה אותם.
<h3>זמן אמירת "כל נדרי"</h3>
לכתחילה יש לומר את "כל נדרי" לפני השקיעה, כיוון שאין מתירים נדרים בשבתות ובימים טובים. אמנם אם התאחרו, אומרים את "כל נדרי" גם בלילה, כיוון שמותר להתיר נדרים ביום טוב לצורך היום, והצורך להיכנס ליום הכיפורים נקיים מעוון נדרים נחשב צורך היום. ורבים מיוצאי ספרד אינם מקפידים לומר את "כל נדרי" לפני השקיעה.
<h3>ברכת "שהחיינו"</h3>
לאחר אמירת "כל נדרי", שליח הציבור מברך ברכת "שהחיינו" בשמחה, על שזכינו להגיע ליום הכיפורים, ויש בידינו לקיים את המצוות המיוחדות ליום זה, ולזכות בכפרת עוונותינו. ואף על פי שבשאר החגים אנו מברכים את ברכת "שהחיינו" על כוס יין בקידוש, ביום הכיפורים, שבו אין אומרים קידוש, אומרים ברכה זו ללא כוס בכניסת היום.
רבים מיוצאי ספרד נוהגים לצאת ידי חובה בברכת שליח הציבור, כיוון שמעלת ברכה הנאמרת עבור כמה אנשים גדולה יותר, כמו שנאמר: "ברוב עם הדרת מלך". אך אם אין שומעים את ברכתו היטב, או שישנו חשש ששליח הציבור אינו מכוון להוציא את הציבור ידי חובתם, עדיף שכל אחד יברך בעצמו. יוצאי אשכנז נוהגים שכל אחד מהציבור מברך את ברכת "שהחיינו" בעצמו, מחשש ששליח הציבור לא יכוון להוציא את הציבור ידי חובה. ומי שמברך את ברכת "שהחיינו" בעצמו, טוב שיסיים את הברכה מעט קודם לשליח הציבור, כדי שיוכל לענות אמן על ברכת שליח הציבור.
נשים שבירכו "שהחיינו" בהדלקת נרות, לא תברכנה "שהחיינו" עם הציבור, כיוון שהן כבר יצאו ידי חובה בברכה שבירכו בעצמן.
יש מיוצאי ספרד הנוהגים לעשות אזכרה לנפטרים לאחר "כל נדרי", וקרובי הנפטרים מקבלים על עצמם לתת צדקה לעילוי נשמתם, כיוון שגם המתים נידונים ביום הכיפורים, וזכות הצדקה שנותנים לעילוי נשמתם עומדת להם.
<h3>החזרת ספרי התורה</h3>
אחר ברכת "שהחיינו", נוהגים להקיף את הבימה עם ספרי התורה, כדי שהציבור יוכל לנשק את ספרי התורה. וטוב להאריך את הדרך ולעבור בין הקהל, כדי שכולם יוכלו לזכות במצווה זו. ובחיבה זו שנוהגים בספרי התורה אפשר לתקן כמה פגמים. וראוי לכל אחד להרהר בשעה זו בתשובה על מה שפגם בכבוד התורה, ולקבל על עצמו ללכת בדרכה.
<h2>פרק כג - מצוות הווידוי</h2>
בכל תפילות יום הכיפורים אומרים ווידוי: בערבית, בשחרית, במנחה, במוסף ובנעילה. על כן יבוארו כאן דיני מצוות הווידוי, ולאחריהם ימשיכו ויבוארו דיני תפילת ערבית.
<h3>מצוות הווידוי</h3>
כאשר אדם חוזר בתשובה, מצווה עליו להתוודות על חטאיו, שנאמר: "אִישׁ אוֹ אִשָּׁה כִּי יַעֲשׂוּ מִכָּל חַטֹּאת הָאָדָם וכו' וְהִתְוַדּוּ אֶת חַטָּאתָם אֲשֶׁר עָשׂוּ". הווידוי כולל שלושה חלקים: הכרה בחטא, חרטה וקבלה לעתיד; כך כותב הרמב"ם: "כיצד מתוודים? אומר אנא ה' חטאתי עויתי פשעתי לפניך ועשיתי כך וכך, והרי נחמתי ובושתי במעשי, ולעולם איני חוזר לדבר זה, וזהו עיקרו של וידוי, וכל המרבה להתודות ומאריך בענין זה הרי זה משובח".
יסוד התשובה הוא קבלת האחריות של האדם על כישלונותיו. מטבעו, האדם נוטה להסיר מעצמו את האחריות לחטאיו, ולהשליך אותם על אחרים. כך עשה אדם הראשון כאשר הקב"ה הוכיח אותו על חטאו - הוא האשים את האישה ואמר: "הָאִשָּׁה אֲשֶׁר נָתַתָּה עִמָּדִי הִוא נָתְנָה לִּי מִן הָעֵץ וָאֹכֵל". כך גם נהג שאול המלך, כאשר שמואל הוכיח אותו על כך שהוא לא הרג את הצאן והבקר של עמלק - הוא האשים את העם ואמר: "אֲשֶׁר חָמַל הָעָם עַל מֵיטַב הַצֹּאן וְהַבָּקָר". אין דבר שמעכב את התשובה כמו הסרת האחריות של האדם על מעשיו, כי אם 'אין חטא', תשובה מניין? מצוות הווידוי מחייבת את האדם לקחת אחריות על מעשיו ולומר: חטאתי, עוויתי, פשעתי, איש אינו אחראי לכישלונותיי, רק אני עצמי! מתוך הכרה זו, נסללת הדרך לתיקון, כי אם אדם אחראי על מעשיו, הוא יכול גם לשנותם ולשוב לדרך ה'.
היטיב לנסח עיקרון זה הרש"ר הירש, וכך הוא כותב: "מדי שנה בשנה נרעדים מיתרי הלב היהודי כאשר מתקרב ובא אלינו יום הכיפורים. והנה הקב"ה ברחמיו שלא יכלו, באהבתו ובחסדו יעלה אותנו מעמקי ירידתנו הרוחנית, מבלי להתחשב כלל עם עוונותינו הראשונים. הוא מרים אותנו תמיד מחדש אליו, הוא נותן בידינו שוב את לוחות הברית, מבלי שייקח בחשבון כמה פעמים נשתברו כבר הלוחות בגללנו. הדבר החשוב בעיניו מכל זוהי הכרתנו העמוקה והודאתנו על האמת, כי אמנם אשמים אנחנו וכי בחטאינו נשברו הלוחות".
<h3>המצווה להתוודות ביום הכיפורים</h3>
מצווה מיוחדת להתוודות ביום הכיפורים, כיוון שביום זה ה' מכפר לנו על חטאינו, וכלל בידינו, שכפרה צריכה להיות מלווה בווידוי, כמו שמצאנו בכל הקורבנות הבאים לכפר, שיש להתוודות בשעת הקרבתם.
<h3>וידוי בתפילות היום</h3>
אף שאדם התוודה בתפילת מנחה בערב יום הכיפורים, מצווה עליו לחזור ולהתוודות בתפילת ערבית של יום הכיפורים, כיוון שעיקר זמן הווידוי הוא בשעה שבה מתחילה הכפרה. וחוזרים ומתוודים בכל תפילות היום - בשחרית, במוסף, במנחה ובנעילה - כיוון שמתפילה לתפילה אדם מתרומם, ותשובתו עמוקה ונעלה יותר.
גם בחזרת הש"ץ אומר שליח הציבור את הווידוי, כדי להוציא ידי חובה את אלו שאינם יודעים להתפלל בעצמם. בתפילת לחש אומרים את הווידוי בסוף התפילה, כדי שלא להפסיק באמצע התפילה, אך בחזרת הש"ץ אומר שליח הציבור את הווידוי באמצע התפילה, מחשש שאם יאמר את הווידוי בסוף התפילה, אלו שיוצאים בתפילתו לא ידעו שהווידוי הוא חלק מהתפילה, ולא יתכוונו לצאת בו.
אף שהווידוי בחזרת הש"ץ נועד להוציא את מי שאינו בקי בתפילה, נוהגים שכל הציבור אומר את הווידוי יחד עם שליח הציבור, כיוון שכשם שתפילת הציבור מקובלת יותר מתפילת היחיד, כך גם תשובת הציבור מקובלת יותר. נמצא שכל אדם אומר עשרה ווידויים בתפילה (אחד במנחה של ערב יום הכיפורים, אחד בערבית, שניים בשחרית, שניים במוסף, שניים במנחה ושניים בנעילה), וזאת כדי להזכיר את זכותו של אברהם אבינו, שהתנסה בעשרה ניסיונות ועמד בכולם.
<h3>דרך אמירת הווידוי</h3>
בזמן אמירת הווידוי יש לעמוד, כיוון שהווידוי צריך להיאמר בהכנעה. לכן יש להיזהר שלא להישען על שולחן או על סטנדר, לפי שהנשען עליהם אינו נחשב כעומד. וטוב להתכופף בשעה שאומרים את הווידוי, כדי להתוודות בהכנעה גדולה.
חכמים תיקנו נוסח כללי לווידוי ("אשמנו, בגדנו וכו'"), המבוסס על כינויים רעים שעם ישראל כונה בהם בתנ"ך, בתוכחות על חטאיו. גם אדם שלא חטא בחטאים המפורטים בנוסח הכללי של הווידוי אומר את הווידוי כולו, כיוון שישראל ערבים זה בזה, ולכן כל אחד מהם צריך להתוודות גם עבור חטאי אחרים. ועוד שאם היה בכוחו לגרום לאחרים שלא יחטאו בחטאים אלו והוא לא עשה זאת, יש לו חלק בחטאיהם.
מן הדין, האומר את נוסח הווידוי הכללי יצא ידי חובתו, כיוון שאין חובה לפרט את החטא המסוים שהאדם מתוודה עליו, ודי לומר "חטאתי" או לנקוט בכל לשון אחרת שמשמעותה שהאדם מכיר בכך שנהג שלא כראוי. ואולם טוב לפרט את החטא, כיוון שעל ידי זה המתוודה מתבייש ומתחרט יותר, ותשובתו מעולה יותר.
אדם המפרט את חטאיו בווידוי, יקפיד שאחרים לא ישמעו את פירוט החטאים. הטעם לכך שיש להקפיד שלא להשמיע בקול את פירוט החטאים הוא שאסור לאדם לפרסם עברות שעשה, כיוון שפרסום עברה גורם לפגיעה בכבוד ה', בכך שיש העוברים על דבריו.
בעת אמירת "אשמנו, בגדנו וכו'" וכן בעת אמירת "על חטא שחטאנו לפניך וכו'", נוהגים להכות בעדינות כנגד הלב, כדי לבטא בכך את אשמתנו. ומכים כנגד הלב, כיוון שהעברה מתחילה בהרהור הלב.
<h2>פרק כד - תפילת ערבית ומנהגי ליל יום הכיפורים</h2>
<h3>תפילה בכוונה, באימה וביראה</h3>
ראוי להתפלל את תפילות יום הכיפורים בכוונה, באימה וביראה יותר מבכל ימות השנה, כיוון שיום הכיפורים הוא יום דין.
<h3>תפילה בעמידה</h3>
יש הנוהגים להדר ולעמוד בכל תפילות יום הכיפורים, כדי להידמות למלאכים. ישיבה נדרשת לבני אדם, שכן הם מתעייפים וזקוקים למנוחה, אך מלאכים מוכנים בכל עת לעשות את רצון ה', וכיוון שהם אינם זקוקים למנוחה, מצבם מתואר כמצב של עמידה. ביום הכיפורים אנו משתחררים מעט ממגבלות החומר, ומתמלאים כוח וחיוניות, לכן התנוחה המתאימה לנו היא עמידה. כאשר המאמץ לעמוד בכל משך זמן התפילה פוגע ביכולת להתפלל בריכוז ובכוונת הלב, עדיף לשבת ולהתפלל בכוונה, מאשר לעמוד ולהתפלל ללא כוונה.
<h3>אמירת "ברוך שם כבוד מלכותו לעולם ועד" בקול רם</h3>
ביום הכיפורים אומרים בקריאת שמע את הפסוק "ברוך שם כבוד מלכותו לעולם ועד" בקול רם. בכל השנה אומרים פסוק זה בלחש, משום ששבח זה מיוחד למלאכים שכן רק הם מגלים את כבוד ה' במלואו, אך אנו איננו זוכים לגלות את כבוד ה' כראוי, ולכן שבח זה אינו מתאים לנו. אף על פי כן אנו אומרים אותו בלחש, משום שבפנימיותנו אנו שייכים למדרגה זו, ולעתיד לבוא היא תתגלה על ידינו בשלמות. אמנם ביום הכיפורים ישראל דומים למלאכים - אור הנשמה מתגלה בהם ביתר שאת, והם עוסקים כל היום בתפילה ובתשובה, ואזי שבח זה מתאים למדרגתם וגם הם רשאים לאומרו בקול רם.
<h3>תפילת עמידה בכריעה ביום הכיפורים</h3>
ביום הכיפורים, יש הנוהגים להתפלל את תפילת עמידה בכריעה (כפי שכורעים בתחילת ברכת אבות ובסופה), כדי להתפלל מתוך אימה ויראה, כראוי לאדם העומד בדין.
הנוהגים כך צריכים לשים לב לקיים את תקנת חכמים, ולכרוע בברכת אבות ובברכת "מודים". לשם כך, עליהם להזדקף מעט לפני שהם מגיעים למילים שצריך לכרוע בהן, כדי שבהגיעם למילים אלו יוכלו לכרוע, כתקנת חכמים.
עוד עליהם לשים לב, שלא יוסיפו על הכריעות שתיקנו חכמים. הטעם לכך שאסור להוסיף על הכריעות שתיקנו חכמים הוא שאם כל אחד יוסיף כריעות כרצונו, תישכח תקנת חכמים לכרוע בברכת אבות וב"מודים", משום שאנשים יסברו שכל אחד כורע כרצונו. כדי שלא להוסיף על הכריעות שתיקנו חכמים, על המתפללים בכריעה להקפיד שלא לכרוע בתחילתן של הברכות שאין חובה לכרוע בהן ובסופן, אלא רק באמצען. על ידי זה, ההבדל בין כריעות אלו לכריעות החובה יהיה ניכר, ולא יתעורר חשש שהמתפלל בכריעה מוסיף על הכריעות שתיקנו חכמים.
כאשר המאמץ להתפלל בכריעה פוגע ביכולת להתפלל בריכוז ובכוונת הלב, עדיף להתפלל זקוף, בהכנעת הלב ובכוונה, מאשר בגוף כפוף וללא כוונה.
<h3>הגבהת הקול בתפילת עמידה ביום הכיפורים</h3>
בתפילת עמידה של יום הכיפורים, מותר להגביה את הקול מעט, כיוון שתפילה בקול מסייעת לריכוז הכוונה. ואמנם בכל השנה אסור להתפלל בקול, כיוון שתפילה בקול עלולה לבלבל את המתפללים, אבל ביום הכיפורים אין חוששים לבלבול המתפללים, כיוון שיש לכל מתפלל מחזור תפילה. עם זאת, יש להיזהר שלא להגביה את הקול יותר מדי, כיוון שתפילה בקול רם מפריעה גם למי שיש בידו מחזור. ויש סוברים שגם ביום הכיפורים יש להתפלל בלחש, כיוון שעל פי הקבלה, תפילת עמידה הנאמרת בקול איננה מתקבלת בשמים. לכן מי שיכול להתפלל בלחש ולכוון, יתפלל בלחש ולא יגביה את קולו. ומנהג יוצאי ספרד להתפלל ביום הכיפורים בלחש, כבכל ימות השנה.
<h3>אמירת פיוטים ופתיחת ארון הקודש בזמן אמירתם</h3>
בתפילות יום הכיפורים, נוהגים לומר פיוטים שונים שיש בהם דברי שבח לה' וביטוי למעלת היום. יוצאי אשכנז נוהגים לפתוח את ארון הקודש בזמן אמירת רבים מהפיוטים, כדי לעורר את הכוונה, וכדי שזכות התורה תעמוד לנו שתפילותינו תתקבלנה. מן הדין, אין חובה לעמוד בזמן שארון הקודש פתוח, כיוון שספר התורה מונח במקומו, אך נהגו ישראל להדר ולעמוד לכבוד התורה. אדם שקשה לו לעמוד, כגון זקן או חלוש, רשאי לשבת, כיוון שלא נהגו להחמיר ולעמוד אם הדבר קשה.
<h3>מנהגי ליל יום הכיפורים</h3>
נוהגים לומר בליל יום הכיפורים את ארבעת הפרקים הראשונים של ספר תהלים, שבסגולתם להציל מראיית קרי, שכן מספר המילים בפרקים אלו בתוספת מספר הפרקים הוא שלוש מאות ועשר, כפי הגימטרייה של המילה 'קרי'.
יש הקוראים את כל ספר תהלים, שמספר בשבחו של הקב"ה, ואמירתו מועילה לכפר על הנפש ולבטל גזרות קשות. ויש האומרים פיוטים נוספים המספרים בשבחו של הקב"ה ומעוררים את הלב לאהבת ה' ויראתו, כגון שיר הייחוד ו"כתר מלכות", ועדיף לומר מעט מתוך כוונה, מאשר לומר הרבה בלא כוונה.
טוב ללמוד את משניות מסכת יומא בליל יום הכיפורים, וכן מאמרי חז"ל העוסקים בעניין התשובה ובענייני מעלת יום הכיפורים.
בשעת השינה, טוב שגברים לא יכסו את גופם בשמיכה עבה המחממת את הגוף, כדי להישמר מטומאת קרי, וטוב להיזהר במיוחד מלכסות את הרגליים.
<h2>פרק כה - איסור מלאכה ומצוות העינוי</h2>
<h3>איסור מלאכה</h3>
יום הכיפורים הוא יום טוב, והוא אסור בעשיית מלאכה, שנאמר: "וְהָיְתָה לָכֶם לְחֻקַּת עוֹלָם בַּחֹדֶשׁ הַשְּׁבִיעִי בֶּעָשׂוֹר לַחֹדֶשׁ תְּעַנּוּ אֶת נַפְשֹׁתֵיכֶם וְכָל מְלָאכָה לֹא תַעֲשׂוּ הָאֶזְרָח וְהַגֵּר הַגָּר בְּתוֹכְכֶם". איסור מלאכה ביום הכיפורים שווה לאיסור מלאכה בשבת, כלומר כל דבר שאסור בשבת - בין אסור מהתורה ובין אסור מדברי חכמים - אסור גם ביום הכיפורים. ואף שבימים טובים מותר לעשות מלאכות מסוימות לצורך הכנת אוכל, ביום הכיפורים הדבר אסור. לכן אסור לבשל עבור חולים או ילדים קטנים שרשאים לאכול ביום הכיפורים, ואסור אפילו לחמם אוכל על גבי אש, אלא יש לחמם את האוכל על פלטה של שבת, כפי שנוהגים בשבת. כמו כן, אסור לטלטל חפצים שהם 'מוקצה', כפי שהדבר אסור בשבת.
האור החיים הקדוש מבאר כי אפשר ללמוד את הטעם לאיסור מלאכה ביום הכיפורים, מדברי חז"ל אודות האיסור לומר פסוקים בשעת ברכת כהנים. במסכת סוטה, חז"ל אומרים כי אין לומר פסוקים בשעה שהכהנים מברכים את העם, שכן "כלום יש עבד שמברכין אותו ואינו מאזין?!". כך גם ביום הכיפורים, בשעה שעיצומו של היום מכפר על האדם, לא ראוי שייעשה האדם מלאכה, שכן "וכי יש לך אדם שהזמן מכפר עליו והוא עסוק במלאכתו?!".
<h3>מצוות העינוי</h3>
מצוות עשה להתענות ביום הכיפורים, שנאמר: "וְהָיְתָה לָכֶם לְחֻקַּת עוֹלָם בַּחֹדֶשׁ הַשְּׁבִיעִי בֶּעָשׂוֹר לַחֹדֶשׁ תְּעַנּוּ אֶת נַפְשֹׁתֵיכֶם". כל מי שאינו מתענה ביום הכיפורים, הרי הוא מבטל מצוות עשה ועובר על לא תעשה, ואם הוא ביטל את העינוי במזיד עונשו כרת, שנאמר: "כִּי כָל הַנֶּפֶשׁ אֲשֶׁר לֹא תְעֻנֶּה בְּעֶצֶם הַיּוֹם הַזֶּה וְנִכְרְתָה מֵעַמֶּיהָ".
מצוות העינוי היא שלא לעשות דברים הגורמים לעונג, אך אין הכוונה שאדם יעשה דברים שיגרמו לו צער או כאב. וחמישה איסורים כלולים בה:
א. איסור אכילה ושתייה.
ב. איסור רחצה.
ג. איסור סיכה של הגוף.
ד. איסור נעילת נעלי עור ('נעילת הסנדל').
ה. איסור קיום יחסי אישות ('תשמיש המיטה').
אכילה ושתייה אסורות מן התורה, אך שאר העינויים אסורים מדברי חכמים. ויש סוברים שכל העינויים אסורים מן התורה, וראוי להחמיר כדעה זו. לכן כאשר יש ספק אם פעולה או הנאה כלשהן אסורות, ראוי להחמיר ולא לעשותן.
<h3>טעם מצוות העינוי ביום הכיפורים</h3>
גם בתשעה באב אסורים כל הדברים הכלולים במצוות העינוי, אך הטעם לאיסורם שונה לגמרי מטעם מצוות העינוי ביום הכיפורים. בתשעה באב הם אסורים משום שאנו שרויים באבלות, אך ביום הכיפורים האיסור נובע ממעלתו של היום, שמרוב קדושתו אנו פורשים בו מעינוגי החיים. העיסוק באכילה, שתייה ושאר צורכי הגוף עלול לגרום לאדם להתרכז בצדדים הגשמיים שבו ולשכוח את העיקר, שהוא צדדי חייו הרוחניים. ומעבר לכך, מתוך ההתרכזות בצדדים הגשמיים, האדם עלול לבוא להעצמת כוח התאווה ולגאווה. לכן ביום שבו אנו נידונים ומבקשים מה' שיכפר על עוונותינו, עלינו להתרכז בצדדי החיים הרוחניים ולבוא לפניו מתוך תשובה והכנעת הלב.
טעם נוסף למצוות העינוי, קשור במדרגתם של ישראל ביום קדוש זה. מבואר בדברי החתם סופר כי מצוות העינוי ביום הכיפורים לא באה לצער ולענות את נפש האדם מישראל חלילה, אלא היא באה מחמת מדרגת הקִרבה, הקדושה והדבקות של ישראל בה' ביום הכיפורים, שבו הם קדושים כמלאכי השרת, ועל כן אין להם צורך כלל באכילה ובשתייה ובכל ענייני הגוף. ביום הכיפורים שרויים כל ישראל במדרגה שהיא כעין מדרגתו של משה רבנו בארבעים הימים שבהם שהה בהר סיני לקבל את התורה, שלא אכל ולא שתה, ונהנה מזיו השכינה; וכעין מדרגת הצדיקים בעולם הבא, שלא יוצרכו לא ללחם לאכול ולא למים לשתות, מרוב דבקות בה' ומרוב קדושה. על כך אמר בעל ה'אוהב ישראל' מאפטא: "ביום הכיפורים מי צריך לאכול, ובתשעה באב מי יכול לאכול...".
<h2>פרק כו - אכילה ושתייה</h2>
אסור לאכול ולשתות ביום הכיפורים, שנאמר: "וְהָיְתָה לָכֶם לְחֻקַּת עוֹלָם בַּחֹדֶשׁ הַשְּׁבִיעִי בֶּעָשׂוֹר לַחֹדֶשׁ תְּעַנּוּ אֶת נַפְשֹׁתֵיכֶם", ומניעת אכילה ושתייה נקראת עינוי, כמו שנאמר: "וַיְעַנְּךָ וַיַּרְעִבֶךָ".
<h3>אכילה ושתייה פחות מכשיעור</h3>
מן התורה, איסור האכילה והשתייה הוא אפילו בכמות זעירה. ואף שעונש כרת חל רק על מי שאוכל או שותה כמות מסוימת (שתבואר להלן), האיסור מן התורה נאמר בכל כמות של אוכל ובכל כמות של משקה. זאת כיוון ש"חצי שיעור אסור מן התורה", כלומר גם במקום שהתורה אסרה לאכול או לשתות דבר בשיעור (כמות) מסוים, השיעור נאמר לעניין העונש, אך עצם האיסור נאמר גם באכילת חצי מהשיעור או כמות אחרת ממנו.
<h3>שיעורי האכילה והשתייה שחייבים עליהם כרת</h3>
כמות האוכל שחייבים כרת באכילתו היא נפח של 'כותבת הגסה' (תמר גדול), וכמות המשקה שחייבים כרת בשתייתו היא נפח של 'מלוא לוגמיו' (כמלוא חצי פיו של אדם). אמנם בכל איסורי אכילה שבתורה, השיעור המחייב בעונש הוא 'כזית', ובכל איסורי השתייה, השיעור המחייב בעונש הוא 'רביעית', אבל ביום הכיפורים, השיעורים המחייבים בעונש שונים. זאת משום שאיסורי האכילה והשתייה האחרים שבתורה נאמרו בלשון 'אכילה' ובלשון 'שתייה', ואיסורים כאלו שיעורם ב'כזית' וב'רביעית'. אך איסור האכילה והשתייה ביום הכיפורים לא נאמר בלשון 'אכילה' ובלשון 'שתייה', אלא בלשון 'עינוי' ("בֶּעָשׂוֹר לַחֹדֶשׁ תְּעַנּוּ אֶת נַפְשֹׁתֵיכֶם"), לכן השיעור המחייב בעונש הוא שיעור שיש בו לבטל את העינוי. וקיבלו חז"ל שאוכל בשיעור של 'כותבת הגסה' ושתייה בשיעור של 'מלוא לוגמיו', הם המיישבים את דעתו של האדם ומבטלים ממנו את תחושת העינוי.
<h3>חולה שאין בו סכנה</h3>
חולה שאין בו סכנה חייב לצום ביום הכיפורים, ואסור לו לאכול או לשתות אפילו כמות מועטה של אוכל או משקה, כיוון שכאמור, גם אכילה או שתייה מועטות אסורות מהתורה, ואסור לעבור על איסור תורה כדי לרפא מחלה שאין בה סכנה.
<h3>נטילת תרופה ואכילת דבר שאינו ראוי לאכילה</h3>
מאכל או משקה שאינו ראוי לאכילה, כגון מאכל מר מאוד או תרופה שטעמה רע, מוּתרים באכילה מן התורה, כיוון שאכילה כזו אינה משיבה את הנפש ואינה מבטלת את העינוי, אך חכמים אסרו לאוכלם. אמנם כיוון שאיסור אכילתם הוא מדברי חכמים, התירו חכמים את האיסור במקום חולי. לכן חולה שאין בו סכנה שצריך לבלוע תרופה שאינה ראויה לאכילה, רשאי לבולעה. וכן חולה שאין בו סכנה הצריך לבלוע גלולה, ואין באפשרותו לבולעה ללא מים, רשאי לערב דבר מר במעט מים (כגון מעט סבון נוזלי), באופן שלא יהיו ראויים לשתייה, ויבלע את התרופה בעזרת מים אלו.
<h2>פרק כז - רחצה וסיכה</h2>
ביום הכיפורים אסור לרחוץ את הגוף או לסוך אותו בשמן, כיוון שרחיצת הגוף וסיכתו מענגות את הגוף, ומצוות העינוי מחייבת שלא להתענג ביום הכיפורים. לא רק את הגוף אסור לרחוץ, אלא גם אברים יחידים, ואפילו אבר קטן כאחת האצבעות.
<h3>רחצה שאינה של תענוג</h3>
הרחצה האסורה היא רחצה לשם תענוג, אבל רחצה שאינה לשם תענוג מותרת. לכן אדם שידיו התלכלכו רשאי לרחוץ את ידיו ולהסיר את הלכלוך, אך יקפיד לשטוף רק את האזור המלוכלך, ולא את כל ידו. אדם שבקוּמוֹ בבוקר הבחין בהצטברות הפרשות סביב עיניו ודרכו לרוחצן, רשאי להרטיב את אצבעו במים ולרחוץ מעט את ההפרשות. כמו כן מותר לאדם להדיח כלים מלוכלכים כדי לתת לילדים לאכול בהם, אף שתוך כדי השטיפה ידיו תירטבנה.
<h3>שטיפת הפה וצחצוח שיניים</h3>
כאשר קמים משנת הלילה, אסור לשטוף את הפה במים ולפלוט אותם החוצה. ואף שהשטיפה אינה לשם תענוג אלא לשם ניקיון וסילוק ריח לא נעים מהפה, היא נאסרה, שמא אדם יבלע מעט מן המים תוך כדי שטיפת הפה.
<h3>נטילת ידיים לאכילת לחם ולברכת כהנים</h3>
מותר ליטול ידיים לצורך מצווה, כיוון שרחצה זו אינה לשם תענוג. לכן חולה הנצרך לאכול לחם ביום הכיפורים, ייטול את ידיו לפני האכילה כרגיל. גם כהנים המברכים ברכת כהנים, ייטלו את ידיהם לפני ברכת כהנים כרגיל.
<h3>נטילת ידיים בהשכמת הבוקר</h3>
נטילת הידיים בהשכמת הבוקר מותרת גם היא, כיוון שמטרתה להסיר את הרוח הרעה השורה על הידיים, והסרת רוח רעה דומה להסרת לכלוך, המותרת. אומנם בנטילת הבוקר אין נוטלים את כל כף היד, אלא רק את אצבעות הידיים עד מקום חיבורן לכף היד, ודי בנטילה זו כדי להסיר את הרוח הרעה.
<h3>נטילת ידיים לאחר עשיית צרכים</h3>
אדם שהתפנה, וידיו נשארו נקיות, נחלקו הפוסקים אם עליו ליטול ידיים. וכדי שלא להיכנס לספק, הטוב ביותר במצב זה הוא לגעת בידיו באחד המקומות המכוסים שבגוף, ואז ניתן ליטול ידיים לדעת כולם. בנטילה זו, אין נוטלים את כל כף היד אלא רק את אצבעות הידיים עד מקום חיבורן לכף היד, כיוון שיש הסוברים שאין חובה ליטול את כל כף היד בנטילות אלו גם בכל השנה. ואף שבכל השנה יש להחמיר וליטול את כל כף היד, ביום הכיפורים אסור לרחוץ את הידיים ללא צורך. לכן מחמירים בנטילות אלו, שתוקף חיובן פחוּת מתוקף חיובה של נטילת ידיים ללחם, ונוטלים רק את אצבעות הידיים, כפי עיקר ההלכה.
<h3>העברת בד רטוב על הגוף</h3>
אסור לרחוץ את הגוף בעזרת בד רטוב הספוג במים, הן משום איסור רחצה והן מחשש שאדם יסחט את הבד הרטוב, ויעבור על איסור סחיטה. אף כאשר הבד רטוב במידה מועטה, כך שידו של הנוגע בבד נרטבת רק מעט, והיא אינה מרטיבה חפצים אחרים שהיא נוגעת בהם ('טופח שלא על מנת להטפיח'), אין להעביר אותו על הגוף כדי להתרענן ולקרר את הגוף, שמא יבוא אדם להשתמש בבד רטוב יותר, ויעבור על איסור סחיטה.
<h3>סיכה</h3>
ביום הכיפורים אסור לסוך את הגוף, ואפילו מקצת מהגוף. לכן אסור למרוח על הגוף קרם ידיים, קרם פנים ושאר משחות ושמנים שמעדנים את העור. האיסור לסוך את הגוף נאמר גם כשהסיכה מיועדת לניקיון ולא לעידון העור. לכן אסור לנקות לכלוך מהגוף בעזרת סבון או שמפו המעדנים את העור. הסיבה שחכמים החמירו באיסור סיכה ואסרו גם סיכה שמטרתה לנקות את הגוף, היא משום שהנאת הסיכה מרובה.
<h3>סיכה לצורך רפואה</h3>
אף שסיכה לצורך ניקיון אסורה, סיכה לצורך רפואה מותרת, כיוון שחכמים לא גזרו שלא לסוך את הגוף, במקום שהסיכה נצרכת לבריאותו של האדם. לדוגמה: אדם שיש לו פצע דלקתי רשאי להניח על הפצע משחה אנטיביוטית. אמנם יש לשים לב שלא למרוח את המשחה על הפצע, כיוון שמריחת משחה על הגוף אסורה משום מלאכת ממחק; אלא יש לסחוט את המשחה מהשפופרת היישר על הפצע.
ההיתר לסוך לצורך רפואה נאמר רק בעבור חולה, או כדי למנוע סבל רב, אבל אדם שיש לו פצע הגורם לכאב קל, אינו רשאי להניח על הפצע משחה. זאת כיוון שחכמים אסרו לטפל בכאבים קלים ביום הכיפורים (כפי שהדבר אסור בשבת), מחשש שאדם יכין תרופה להפגת הכאב, ויעבור על איסור טוחן.
<h2>פרק כח - נעילת הסנדל ותשמיש המיטה</h2>
<h3>נעילת הסנדל</h3>
ביום הכיפורים אין נועלים נעלי עור, כיוון שנעלי עור מגינות על הרגל כראוי, ועל ידן אין מרגישים את קושי הארץ. אך מותר ללכת בנעליים העשויות מבד או בכפכפים העשויים מפלסטיק רך, שההולך בהן מרגיש את קושי הארץ, והרגשתו קרובה להרגשת אדם ההולך יחף.
יש שנתנו טעם פנימי לאיסור נעילת הסנדל ביום הכיפורים, שביום זה, שבו ישראל חוזרים בתשובה שלמה, כל העולמות מתעלים על ידי תשובתם, ואפילו האדמה מתרוממת ומתקדשת והופכת להיות אדמת קודש, ולכן אסור לדרוך עליה במנעל גמור; כמו שנאמר למשה בסנה "שַׁל נְעָלֶיךָ מֵעַל רַגְלֶיךָ כִּי הַמָּקוֹם אֲשֶׁר אַתָּה עוֹמֵד עָלָיו אַדְמַת קֹדֶשׁ הוּא".
<h3>נעלים איכותיות שאין בהן עור</h3>
בזמננו מצויות מאוד נעליים איכותיות העשויות מחומרים סינטטיים, שאין בהן עור, והן מגינות על הרגל כראוי. יש הסוברים שאסור ללכת בנעליים אלו ביום הכיפורים, אף שאין בהן עור. ומה שאמרו חכמים שהאיסור הוא בנעלי עור, זאת משום שזהו חומר הגלם שממנו ייצרו נעליים איכותיות בזמנם, אך אין האיסור תלוי בכך. ויש סוברים שמותר ללכת בנעליים אלו ביום הכיפורים, כיוון שאין בהן עור, ואף שהן איכותיות ומגינות על הרגל כראוי, חכמים אסרו נעלי עור בלבד, כיוון שזה מה שהיה מצוי בזמנם, ולא אסרו נעליים העשויות מחומר אחר. להלכה יש לחוש לסברת האוסרים ולהימנע ביום הכיפורים מהליכה בנעליים איכותיות, אף שאין בהן עור.
<h3>נעל שיש בה מעט עור</h3>
מטרת הנעל היא לכסות את הרגל ולהגן עליה. לכן גם נעל שיש בה רק מעט עור, אסור ללכת בה, כל שמטרת העור היא להגן על הרגל או לכסות אותה. לעומת זאת נעל העשויה מחומר שאינו עור, ויש בה רצועות עור שנועדו להחזיק את הנעל שלא תישמט מהרגל, או קישוט מעור, מותר ללכת בה, כיוון שהעור אינו מגן על הרגל ואינו מכסה אותה.
<h3>נעילת נעלי עור שלא לשם תענוג</h3>
כאשר הליכה ללא נעלי עור עלולה לגרום לפציעה או לנזק, מותר לנעול נעלי עור, כיוון שנעילת נעלי העור אינה לשם תענוג. לכן אדם הצריך ללכת במקום שמצויים בו מזיקים כנחשים ועקרבים, או שהוא צריך ללכת במקום שיש בו בוץ ורפש, ינעל נעליים שאין בהן עור, כדי להגן על רגליו. ואם אין לו נעליים שאין בהן עור, ינעל נעלי עור, כיוון שנעילתן אינה לשם תענוג.
חיילים הנמצאים בפעילות מבצעית ינעלו נעלי עור אם הדבר נחוץ למילוי תפקידם בצורה טובה, אך חיילים הנמצאים בבסיס לא ינעלו נעלי עור, אף כשהם ניצבים בעמדת שמירה.
<h3>תשמיש המיטה</h3>
אחד מחמשת העינויים שחייבים בהם ביום הכיפורים הוא האיסור לקיים יחסי אישוּת ('תשמיש המיטה'). כדי להתרחק מן העברה, אסור לבני הזוג לגעת זה בזה ולישון במיטה אחת, ועליהם לנהוג בכל ההרחקות כמו בזמן נידתה של האישה.
<h2>פרק כט - דיני התענית לקטנים</h2>
<h3>חינוך לתענית יום הכיפורים</h3>
ילדים קטנים שעוד לא מלאו להם תשע שנים יכולים לאכול ולשתות ביום הכיפורים כרגיל. בדרך כלל, חובת החינוך להימנעות מעשיית דברים אסורים חלה כבר מגיל שלוש, אך ביום הכיפורים גיל החינוך לתענית הוא תשע, כיוון שלפני כן, התענית עלולה לפגוע בבריאותם של הילדים.
ילד שעוד לא מלאו לו תשע, הרוצה להתענות אפילו חלק מהיום, אינו רשאי לעשות כן, כיוון שיש חשש שהתענית תפגע בבריאותו.
מגיל תשע ומעלה מתחילים לחנך את הילדים לצום בהדרגה. ראשית עליהם לצום בלילה ולדחות מעט את זמן ארוחת הבוקר ('תענית שעות'). לדוגמה: קטן שרגיל לאכול ארוחת בוקר בשעה שמונה, יאכל אותה בשעה תשע, ואם הוא רגיל לאכול את ארוחת הבוקר בשעה תשע, יאכל אותה בעשר. ככל שהקטן גדֵל וגופו מתחזק, דוחים עוד את ארוחת הבוקר, אך בגילאים אלו אין לדחות את זמן הארוחה לאחרי שעת הצוהריים.
מעת שהגיעו הילדים לגיל אחת עשרה, מחנכים אותם להתענות עד סוף הצום, ואין הבדל בעניין זה בין בנים לבנות. אמנם ילדים מגיל אחת עשרה ועד גיל מצוות שהם ילדים חלושים, אינם צריכים להתענות אלא יתענו תענית שעות, כיוון שהתענית עלולה לפגוע בבריאותם.
לדעת גדולי הפוסקים, סתם ילדים בזמננו נחשבים ילדים חלושים, ואין הם חייבים לצום את כל הצום. אך ילד שידוע להוריו שהוא בריא וחזק ויש ביכולתו לצום את כל הצום, רשאי להתענות כל היום.
ובכל מקרה, בנים שהגיעו לגיל שתיים עשרה, מחנכים אותם להתענות עד סוף הצום, אלא אם כן הם חלשים ביותר.
<h3>תענית לילדים בגיל מצוות</h3>
נער בן שלוש עשרה ונערה בת שתים עשרה חייבים בתענית כגדולים, אך על הוריהם לשים לב שאינם מסתכנים מחמת התענית. ואם ידוע שהנער או הנערה חלשים במיוחד, יש להתייעץ עם רופא לפני יום הכיפורים, ואם לפי חוות דעתו התענית עלולה לסכן אותם, לא יתענו, ואין להחמיר בעניין זה חומרות מיותרות.
<h3>אכילה ושתייה לקטנים</h3>
כשנותנים לקטנים לאכול, אין צריכים למעט ולתת להם רק את כמות האוכל הנצרכת להם, אלא נותנים להם לאכול כרצונם, וטוב לתת להם מאכלים טובים וטעימים, כיוון שיום הכיפורים הוא יום טוב.
קטן האוכל לחם צריך ליטול ידיו עד מקום חיבור כף היד לזרוע, כפי שנוטלים בכל ימות השנה, כיוון שנטילת הידיים אינה רחצה של תענוג; ובברכת המזון עליו לומר "יעלה ויבוא".
<h3>חינוך לאיסור רחצה וסיכה</h3>
יש לחנך ילדים קטנים שהגיעו לגיל חינוך שלא לרחוץ ושלא לסוך את הגוף. אך מותר לרחוץ ילד קטן שהתלכלך, כיוון שאין זו רחצה של תענוג, ואף שתוך כדי הרחצה ידיו של הגדול נרטבות, אין בכך איסור, כיוון שגם רחצה זו אינה רחצה של תענוג.
<h3>חינוך לאיסור נעילת הסנדל</h3>
יש לחנך ילדים קטנים שהגיעו לגיל חינוך שלא לנעול נעלי עור ביום הכיפורים, כדי לחנכם למצוות, כיוון שהימנעות מנעילת נעלי עור אינה כרוכה בצער.
<h2>פרק ל - חולה שיש בו סכנה</h2>
<h3>איסור התענית לחולה שיש בו סכנה</h3>
חולה שיש חשש שהתענית תסכן את חייו, ואפילו אם חשש זה הוא חשש רחוק, צריך לאכול ולשתות ביום הכיפורים כפי הצורך; שנאמר: "וּשְׁמַרְתֶּם אֶת חֻקֹּתַי וְאֶת מִשְׁפָּטַי אֲשֶׁר יַעֲשֶׂה אֹתָם הָאָדָם וָחַי בָּהֶם", ודרשו חכמים: "וחי בהם - ולא שימות בהם".
חולה שהותר לו לאכול ביום הכיפורים אינו רשאי להימנע מלאכול, ואין בידו שום עוון בכך שהוא אוכל ביום הכיפורים, אדרבה, הוא מקיים בכך מצווה; שנאמר: "וְנִשְׁמַרְתֶּם מְאֹד לְנַפְשֹׁתֵיכֶם".
פעמים שקדושתו היתרה של יום הכיפורים והיחס המיוחד של עם ישראל למצוות העינוי, יוצרים קושי נפשי אצל מי שנצרך לאכול ביום זה. אך יש לזכור שמי שציווה להתענות ביום הכיפורים, הוא זה שציווה להימנע מן התענית כאשר יש בכך סכנה, ותפקידנו לעשות את רצון ה' בכל מצב כפי עניינו. וכך כתב בעל ה'שם משמואל' לחתנו שנזקק לאכול ביום הכיפורים: "ובטח זכור תזכור מה שכבר שמעת ממני הרבה פעמים, שעיקר היהדות להיות האדם בטל לדעת התורה וחכמיה, וזה שאדם מבטל דעתו לדעת התורה ומטה אוזנו לשמוע דברי חכמים הוא שווה יותר מהכל, ועל כן אין לך להצטער אם לא תצום ביום הכיפורים, כי במה שתשמע לדעת חכמי התורה שציוו שלא לצום הוא שווה יותר מעיקר הצום. ובכן 'אֱכֹל בְּשִׂמְחָה לַחְמֶךָ, וּשֲׁתֵה בְלֶב טוֹב יֵינֶךָ, כִּי כְבָר רָצָה הָאֱלֹקִים אֶת מַעֲשֶׂיךָ'". ומסופר על אחד מגדולי החסידות, האדמו"ר ה'שר שלום' מבלז זצ"ל, שהיה צריך לאכול ביום הכיפורים "ובגודל צדקתו היה זריז בדבר, ותיכף אחרי כל נדרי מיהר וציווה ליתן לו לאכול כפי שהיה צריך, ואמר: 'הריני מוכן ומזומן לקיים מצות בוראי כפי שאמרו חז"ל', ואכל בשמחה יתירה, כמעט לא ראינו שמחה כזאת, רק בעת אכילת מצה ונטילת לולב".
חולה שצריך לאכול כדי למנוע מעצמו סכנה ואינו רוצה לאכול, יש לדבר על ליבו, ולהסביר לו שמצווה עליו לאכול, והימנעות מאכילה במצב כזה היא חסידות של שטות.
<h3>אכילה ושתייה כפי הצורך למניעת הסכנה</h3>
חולה שהותר לו לאכול, רשאי לאכול רק כפי הצורך כדי למנוע מעצמו את הסכנה. לדוגמה: כאשר המצב הרפואי מצריך לשתות אך אינו מצריך לאכול, מותר לחולה לשתות, אך אסור לו לאכול. וכן כאשר המצב הרפואי מצריך לשתות ליטר נוזלים, אסור לחולה לשתות יותר מכמות זו. עם זאת, אין צריך לדייק בכך דיוק מרבי, אלא יש לשער זאת כפי אומד הדעת.
<h3>קביעת מצב החולה לעניין התענית</h3>
כדי לדעת אם החולה צריך לאכול או לשתות ביום הכיפורים, יש לפנות לרופא ולברר עימו אם יש חשש שהתענית תסכן את החולה. כאשר יש חשש שהתענית תסכן את החולה, יש לברר אם החולה זקוק גם לאכילה וגם לשתייה או שדי באחת מהן; וכן מהי כמות האוכל או השתייה שעליו לאכול ולשתות; ואם יש צורך רפואי לאכול או לשתות את האוכל תוך זמן מועט, או שאפשר לאכול ולשתות לשיעורים (להלן יבואר מהי אכילה לשיעורים). לאחר קבלת המידע מהרופא, יש להיוועץ ברב, כדי שיורה לחולה כיצד לנהוג למעשה, מכיוון שרופא אינו בהכרח בקי בפרטי ההלכה, גם אם הוא ירא שמיים.
כאשר אין אפשרות לשאול רופא, סומכים על הסובבים את החולה, ואם נראה להם שמצב החולה מסוכן ועליו לאכול, מאכילים את החולה על סמך דבריהם.
כאשר רופא או הסובבים את החולה סבורים שהתענית אינה מסכנת את החולה, אך החולה סבור שהתענית עלולה לסכן אותו, מותר לחולה לאכול ולשתות, ועל זה נאמר: "לֵב יוֹדֵעַ מָרַּת נַפְשׁוֹ", כלומר ליבו של החולה יודע ומכיר את מצבו, יותר מהסובבים אותו.
<h3>עירוי נוזלים לחולה למניעת הצורך בשתייה</h3>
חולה שיש בו סכנה ומותר לו לשתות ביום הכיפורים, אין צורך לחברו בערב יום הכיפורים לעירוי של נוזלים (אינפוזיה) כדי שעל ידי זה יוכל לצום. כמה טעמים לכך, ונציין שלושה מהם: טעם אחד הוא שהחדרת מחט העירוי נחשבת חבלה, ואין לאדם לחבול בעצמו כדי להימנע מלשתות ביום הכיפורים לצורך מניעת פיקוח נפש. טעם שני, שיש לחשוש שאנשים יטעו לחשוב שיש לעשות כן מן הדין, וכאשר לא יתאפשר לעשות כן, יסברו בטעות שאסור לשתות כדי למנוע סכנה, ויבואו לידי סכנה. ועוד, שאין לחפש דרכים שאינן טבעיות למנוע את השתייה, במקום שהשתייה מותרת.
<h3>קידוש וברכות לחולה שהותר לו לאכול ולשתות</h3>
חולה שיש בו סכנה ומותר לו לאכול ביום הכיפורים, אינו צריך לעשות קידוש, אפילו כאשר יום הכיפורים חל בשבת, מכיוון שחכמים לא תיקנו לקדש ביום שאסור באכילה ושתייה.
חולה שיש בו סכנה שאכל לחם, צריך לומר בברכת המזון "יעלה ויבוא", כבכל חג ומועד. וכן המברך ברכת מעין שלוש ביום הכיפורים, יזכיר בברכה את יום הכיפורים ויאמר: "וזכרנו לטובה ביום הכיפורים הזה".
<h3>הליכת החולה לבית הכנסת</h3>
חולה שהליכתו לבית הכנסת תחליש אותו, ותצריך אותו לאכול או לשתות יותר מכפי שהיה צריך לאכול או לשתות אילו לא היה הולך לבית הכנסת, יישאר בביתו ויתפלל ביחידות, ולא ילך להתפלל בבית הכנסת. זאת כיוון שהמצווה להתענות ביום הכיפורים חיובה מן התורה, והעובר עליה במזיד חייב כרת, ולכן היא חשובה יותר ממצוות התפילה במניין ביום זה, שחיובה מדברי חכמים; ופגיעה שאינה מוצדקת במצוות התענית פוגמת בהתקדשות, בהתעלות ובכפרת העוונות של יום הכיפורים, הרבה יותר מחסרון התפילה במניין. וכן אישה בהיריון בסיכון שהתירו לה לאכול ביום הכיפורים, והליכתה לבית הכנסת תזקיק אותה לאכול יותר מכפי שהייתה צריכה אילו לא הייתה הולכת לבית הכנסת, תישאר בביתה ולא תלך לבית הכנסת. וכן אישה שיש חשש שהטיפול בילדים בבית יגרום לכך שתזדקק לאכול או לשתות, על בעלה להישאר בבית ולעזור בטיפולם, כדי שהאישה תוכל להתענות.
<h2>פרק לא - אכילה ושתייה לשיעורים</h2>
כלל בידינו, שכאשר יש צורך לעבור על איסור כדי להציל נפש מישראל, יש לבחור את האיסור הקל ביותר שאפשר לעבור עליו כדי להצילהּ. לדוגמה: חולה שיש בו סכנה הצריך לאכול בשר לצורך בריאותו, ואין לפניו בשר כשר אלא רק שני מיני בשר שאינו כשר - האחד בשר נבלה, שאיסורו מהתורה, והאחר בשר עוף שהתבשל עם חלב, שאיסורו מדברי חכמים - מאכילים אותו את בשר העוף, שאיסורו קל יותר.
על סמך כלל זה נפסקה ההלכה שחולה הצריך לאכול ביום הכיפורים, ומצב בריאותו מאפשר זאת, לא יאכל את כמות האוכל הנדרשת לו בבת אחת אלא 'לשיעורים', כלומר מעט מעט, עם הפסקות קלות בין אכילה לאכילה.
<h3>סיבת האכילה והשתייה לשיעורים</h3>
כדי להבין הלכה זו כראוי, יש להקדים ולבאר את מהותם של שיעורי איסור האכילה והשתייה ביום הכיפורים.
מהתורה, אסור לאכול ולשתות ביום הכיפורים אפילו כמות זעירה של אוכל ושתייה. ואף שעונש הכרת הוא רק למי שאוכל או שותה כמות מסוימת (שתבואר להלן), האיסור מן התורה נאמר בכל כמות של אוכל ובכל כמות של משקה, שכן "חצי שיעור אסור מן התורה". כלומר, גם במקום שהתורה אסרה לאכול או לשתות דבר בשיעור מסוים, השיעור נאמר לעניין העונש, אך עצם האיסור נאמר גם באכילת חצי מהשיעור או כמות אחרת ממנו.
כמות האוכל שחייבים עליה כרת היא אוכל בנפח של 'כותבת הגסה' (תמר גדול), וכמות השתייה שחייבים עליה כרת היא משקה בנפח של 'מלוא לוגמיו' (כמלוא חצי פיו של אדם). אף שבכל איסורי אכילה שבתורה, השיעור המחייב בעונש הוא 'כזית', ובאיסורי השתייה השיעור המחייב בעונש הוא 'רביעית', ביום הכיפורים השיעורים להתחייב בעונש שונים. זאת משום שאיסורי אכילה שבתורה נאמרו בלשון 'אכילה' ובלשון 'שתייה', ואלו שיעורם ב'כזית' וב'רביעית', אך איסור האכילה ביום הכיפורים לא נאמר בלשון 'אכילה' ובלשון 'שתייה', אלא בלשון עינוי ("בֶּעָשׂוֹר לַחֹדֶשׁ תְּעַנּוּ אֶת נַפְשֹׁתֵיכֶם"), לכן השיעור המחייב בעונש הוא שיעור כזה שמבטל את העינוי. וקיבלו חז"ל שאוכל בשיעור של כותבת הגסה, ושתייה בשיעור של מלוא לוגמיו, הם המיישבים את דעתו של האדם ומבטלים ממנו את תחושת העינוי.
אדם שאכל מאכל בשיעור של חצי כותבת הגסה, ושהה זמן רב ואכל עוד מאכל בשיעור של חצי כותבת הגסה, אינו חייב כרת, מכיוון שהאכילות אינן מצטרפות זו לזו. כדי להתחייב בעונש כרת, יש לאכול מאכל בשיעור כותבת הגסה במשך זמן של 'כדי אכילת פרס'. 'פרס' הוא מלשון פרוסה, ומובנו חצי כיכר לחם, ו'כדי אכילת פרס' הוא משך הזמן הנדרש לאכילת חצי כיכר לחם מהסוג שהיו נוהגים לאכול בזמן חז"ל.
כמבואר לעיל, כאשר יש צורך לעבור על איסור לצורך הצלת נפש, יש לבחור את האיסור הקל ביותר. איסור שחייבים עליו כרת חמור יותר מאיסור שאין חייבים עליו כרת. לכן, חולה הצריך לאכול מאכל בשיעור של 'כותבת הגסה' ומצב בריאותו מאפשר זאת, יאכל אותו מעט מעט, במשך זמן של יותר מכדי אכילת פרס, וכך ימעט באיסור. אכילה זו נקראת אכילה 'לשיעורים', כיוון שבאכילה זו נותנים את הדעת לשיעור האכילה, ואוכלים כל פעם שיעור מועט. יתרון נוסף לאכילה לשיעורים הוא שיש סוברים שאדם שאוכל בדרך זו אינו מבטל את מצוות העינוי, הנלמדת מהפסוק: "תְּעַנּוּ אֶת נַפְשֹׁתֵיכֶם", כיוון שאכילתו אינה מיישבת את דעתו, ונמצא שהוא מעונה.
<h3>שיעור 'כותבת הגסה'</h3>
הפוסקים נחלקו מהו השיעור של כותבת הגסה, וההוראה המקובלת היא שזהו נפח של כ-30 סמ"ק. יש לשים לב שמידת כותבת הגסה היא מידת נפח ולא מידת משקל, ולכן לא ניתן לשקול את המאכל ולסמוך על כך שמשקלו פחות מ-30 גרם, כיוון שישנם מאכלים קלים שנפח 30 גרם מהם הוא הרבה יותר מ-30 סמ"ק.
כדי לדעת מהו שיעור זה בפועל, ניתן לקחת כוס, לתת בה 30 סמ"ק מים, ולסמן את גובה המים. נפח זה הוא השיעור של כותבת הגסה, וכל מאכל שנכנס לחלל זה, גודלו הוא ככותבת הגסה. אף אם המאכל נכנס לחלק המסומן רק על ידי מעיכה, נפחו הוא ככותבת הגסה, כיוון שבחישוב נפח המאכל אין מחשיבים את חלקי האוויר.
<h3>'כדי אכילת פרס' בין אכילה לאכילה</h3>
כמבואר לעיל, כדי שלא לעבור על איסור שעונשו כרת, יש להפסיק בין אכילה לאכילה, דהיינו בין סוף האכילה הראשונה לתחילת האכילה השנייה, למשך זמן של כדי אכילת פרס. גם במשך זמן זה נחלקו הפוסקים, והדעות השונות הן בטווח שבין שתי דקות לתשע דקות. ההוראה המקובלת היא שמשך הזמן של כדי אכילת פרס הוא תשע דקות. אם מצבו של החולה אינו מאפשר המתנה של תשע דקות בין אכילה לאכילה, יש להקטין את משך הזמן בין אכילה לאכילה כפי ההכרח. וכאשר יש צורך רפואי לאכול או לשתות ברצף, יש לעשות כן, ואין להמתין ולהיכנס לחשש סכנה.
לסיכום, חולה הצריך לאכול לשיעורים, יאכל מאכל בנפח של מעט פחות מ-30 סמ"ק, ימתין תשע דקות, ויאכל עוד מאכל בנפח של מעט פחות מ-30 סמ"ק, וחוזר חלילה, עד שיאכל את כמות האוכל הנצרכת לו.
<h3>שיעור 'מלוא לוגמיו'</h3>
כמבואר לעיל, שיעור השתייה שחייבים עליה כרת הוא מלוא לוגמיו, שהוא כמלוא חצי פיו של אדם.
ישנו הבדל בין שיעור כותבת הגסה, שהוא שיעור האכילה שחייבים עליה כרת, לבין שיעור מלוא לוגמיו, שהוא שיעור השתייה שחייבים עליה כרת. שיעור כותבת הגסה הוא שיעור כללי, שנאמר לכל אדם, אך שיעור מלוא לוגמיו הוא שיעור אישי, כל אדם כפי גודל פיו. ואם כך שיעור מלוא לוגמיו של אדם שפיו גדול, הוא גדול יותר משיעור מלוא לוגמיו של אדם שפיו קטן. הטעם לשוני זה הוא שחז"ל קיבלו במסורת, שאכילה בשיעור כותבת הגסה מיישבת דעתו של כל אדם, ללא קשר לגודל גופו, אך שתייה בשיעור מלוא לוגמיו מיישבת דעתו של אדם בהתאמה לגודל פיו.
הרוצה לדעת מהו שיעור מלוא לוגמיו כפי גודל פיו, ימלא את פיו מים, יפלוט את המים לכוס, ויחלק את המים לשני חלקים שווים, ומעט פחות מכל חלק הוא שיעור מלוא לוגמיו. לאדם מבוגר בגודל ממוצע, שיעור מלוא לוגמיו נע בין 40 ל-45 סמ"ק.
לצורך הנוחוּת, יש שרגילים להורות לחולה שהותר לו לשתות לשיעורים, לשתות בכל פעם 30 סמ"ק, שכן שיעור זה הוא ודאי פחות ממלוא לוגמיו.
<h3>'כדי אכילת פרס' בין שתייה לשתייה</h3>
גם בין שתייה לשתייה יש להמתין משך זמן של כדי אכילת פרס (כתשע דקות). אם מצבו של החולה אינו מאפשר המתנה של תשע דקות בין שתייה לשתייה, יש להקטין את משך הזמן שבין שתייה לשתייה כפי ההכרח.
<h3>אי ההמתנה בין שתייה לאכילה</h3>
יש להפסיק תשע דקות בין אכילה לאכילה ובין שתייה לשתייה, אך אין צורך להפסיק בין אכילה לשתייה. לכן חולה שאוכל ושותה לשיעורים, יכול לאכול פחות מכשיעור ולשתות פחות מכשיעור, להמתין תשע דקות, ושוב לאכול ולשתות.
<h3>ברכה אחרונה</h3>
השותה לשיעורים אינו צריך לברך ברכה אחרונה על השתייה, כיוון שכדי להתחייב בברכה אחרונה, יש לשתות שיעור של רביעית ברצף, ו'מלוא לוגמיו' הוא שיעור קטן מרביעית. אך האוכל לשיעורים צריך לברך ברכה אחרונה על אכילתו, אם אכל שיעור של כזית בתוך ארבע דקות.
<h2>פרק לב - מעוברת, יולדת ומניקה</h2>
<h3>מעוברת</h3>
אישה בהיריון חייבת לצום ביום הכיפורים, כיוון שצום של יממה אינו מסכן לא אותה ולא את עוברהּ, ולפי דעת הרופאים, טוב שתרבה בשתייה ביומיים שקודמים לצום.
אישה בהיריון שיש לה בעיה רפואית מיוחדת, או שהיא סובלת מבחילות, הקאות וסחרחורות, תיוועץ ברופא וברב מורה הוראה אם עליה לצום.
אישה בהיריון שאחזוה צירים מוקדמים מחמת הצום והתעורר חשש ללידה מוקדמת, או אישה בהיריון שהפילה פעמיים מחמת צום - או מסיבה שאינה ידועה - לא תצום אלא תשתה לשיעורים; ותיוועץ ברב מורה הוראה וברופא, כיוון שבמצבים מסוימים עליה גם לאכול לשיעורים.
אישה בהיריון שהליכתה לבית הכנסת תחליש אותה ותצריך אותה לאכול או לשתות יותר מכפי שהייתה צריכה אילו לא הייתה הולכת, תישאר בביתה ולא תלך לבית הכנסת, כיוון שהמצווה להתענות ביום הכיפורים חשובה מהמצווה להתפלל ביום זה, ופגיעה שאינה מוצדקת במצוות התענית פוגמת בהתקדשות, בהתעלות ובכפרת העוונות של יום הכיפורים, הרבה יותר מחסרון התפילה. אם יש חשש שיכבד העומס על אישה הרה בעקבות הימצאותו של בעלה בבית הכנסת, והיא תצטרך לאכול או לשתות, על הבעל להישאר בביתו ולהתפלל שם.
<h3>יולדת</h3>
מחסור בנוזלים בשעת הלידה יכול להיות סכנה ליולדת. לכן אישה בהיריון שהחלה לחוש צירי לידה סדירים או שירדו לה מי השפיר, תשתה כרגיל ולא תדקדק לשתות לשיעורים, כדי שלא תגיע ללידה כאשר היא סובלת ממחסור בנוזלים.
בשעת הלידה נחשבת היולדת לחולה שיש בה סכנה, ומותר לה לאכול ולשתות כפי צורכה. אם עד תחילת תהליך הלידה, לא הספיקה היולדת לשתות כמות מספקת של מים, תשתה כרגיל ולא תדקדק לשתות לשיעורים, כדי שלא תסבול ממחסור בנוזלים בשעת הלידה. אך אם היא הספיקה לשתות כמות מספקת של מים, והרופא אומר שמעתה ואילך די לה לשתות ולאכול לשיעורים, וגם היא מרגישה כך, אזי תשתה ותאכל לשיעורים.
מגמר הלידה עד שבעים ושתיים שעות לאחר הלידה, נחשבת היולדת לחולה שיש בה סכנה, ומותר לה לאכול ולשתות כפי צורכה. ואפילו היא אומרת שהיא יכולה לצום, וגם הרופא אומר כן, אסור לה לצום, כיוון שנאמנים עלינו דברי חז"ל שהצום עלול לסכן אותה. ואם היא אומרת שדי לה באכילה ושתייה לשיעורים, וגם הרופא אומר שדי לה בכך, תאכל ותשתה לשיעורים.
לאחר שבעים ושתיים שעות מהלידה ועד תום שבע יממות מגמר הלידה, עדיין נחשבת היולדת לחולה שיש בה סכנה, ומותר לה לאכול ולשתות כפי צורכה, אך עליה לאכול ולשתות לשיעורים. ואם היולדת אומרת שלפי הרגשתה היא אינה צריכה לאכול, סומכים על דבריה, ועליה לצום.
לאחר שבע יממות מתום הלידה, היולדת נחשבת לחולה שאין בה סכנה ועליה לצום, כיוון שהצום אינו מסכן אותה.
<h3>מניקה</h3>
אישה מניקה חייבת לצום, וטוב תעשה אם תשתה מבעוד יום כמות נוזלים שתספיק לה להזנת התינוק ביום הכיפורים, ותשאב כמה מנות חלב בימים שלפני הצום, וביום הכיפורים עצמו תשהה בחדר ממוזג ולא תלך לבית הכנסת.
אישה מניקה שהחלב שלה מתמעט והולך מחמת התענית, ואם לא תשתה לא יהיה לה די חלב להניק את תינוקה, וגם אין לה מנות חלב מהימים שלפני יום הכיפורים להאכילו - תשתה לשיעורים כפי הצורך, כדי שיהיה לה חלב להניקו, ואין היא צריכה להשתמש בתחליפי חלב כדי למנוע מעצמה שתייה זו. ואם התינוק כבר צריך לאכול, ואין פנאי שתשתה לשיעורים, תשתה לאט, כפית אחר כפית, כיוון שיש סוברים שגם שתייה בדרך זו נחשבת שתייה לשיעורים. כאמור, לכתחילה על אישה מניקה לשהות בחדר ממוזג ולהימנע מהליכה לבית הכנסת, כדי שלא להגיע לידי כך.
אישה מניקה שיש חשש ממשי שייפסק חלבהּ לגמרי מחמת התענית, תשתה לשיעורים, כיוון שהפסקת החלב יכולה לגרום סכנה לתינוק.
<h2>פרק לג - שחרית</h2>
<h3>תפילת ותיקין</h3>
יש המהדרים להתפלל את תפילת שחרית של יום הכיפורים עם הנץ החמה כוותיקין, מפני שהתפילה כוותיקין מהודרת יותר, וראוי להדר במצוות ביום הכיפורים. ואף אלו שאינם מתפללים כוותיקין ישכימו קום ויתחילו להתפלל תפילת שחרית מוקדם מהרגיל.
<h3>ברכת "שעשה לי כל צרכי"</h3>
ברכת "שעשה לי כל צרכי" תוקנה להודאה על נעילת הנעליים, שכן בעזרת הנעליים אדם יכול להסתובב בחוץ ולדאוג לכל צרכיו. כיוון שביום הכיפורים אסור לנעול נעלי עור, יש סוברים שביום זה אין לברך את ברכת "שעשה לי כל צרכי". ויש סוברים שיש לברך ברכה זו ביום הכיפורים, כיוון שהיא כוללת גם הודאה על נעליים שאין בהן עור, וכן דעת המשנה ברורה.
<h3>פרשת העקדה ופסוקי דזמרה</h3>
אף מי שבדרך כלל אינו מקפיד לומר את פרשת העקדה לפני פסוקי דזמרה, ישתדל לאומרה ביום הכיפורים, כדי להזכיר את זכות העקדה. וטוב לומר את פסוקי דזמרה במתינות ובנעימה לכבוד היום הקדוש.
<h3>אי אמירת הלל</h3>
בדרך כלל אומרים בחגים הלל, אבל ביום הכיפורים אין אומרים הלל, כיוון שההלל צריך להיאמר מתוך שמחה יתרה, וביום הכיפורים איננו מצויים בשמחה יתרה, משום שהשמחה בו מהולה ביראה ופחד מאימת הדין.
<h3>הקריאה בתורה וההפטרה</h3>
ביום הכיפורים מוציאים שני ספרי תורה. בספר הראשון קוראים את הפרשה העוסקת בעבודת הכהן הגדול ביום הכיפורים, ובספר השני קוראים את קרבנות היום בפרשת פנחס. מפטירים בישעיהו בפרקים נז-נח. פרקים אלו עוסקים בענייני תשובה ותענית, ונאמר בהם שתכלית הצום היא להתעורר על ידו להרבות בצדקה ובחסד ולתקן את המעשים, ובמיוחד לתקן את החטאים שבין אדם לחברו.
בקריאת התורה ביום הכיפורים מעלים לתורה שישה אנשים (מלבד העולה למפטיר), בשונה מימים טובים אחרים, שמעלים בהם לתורה חמישה אנשים. זאת כיוון שקדושתו של יום הכיפורים גדולה יותר מקדושתם של ימים טובים אחרים.
<h3>תפילת "יזכור"</h3>
לאחר קריאת התורה וההפטרה, נוהגים יוצאי אשכנז לומר את תפילת "יזכור", שבה נודבים צדקה לעילוי נשמת הנפטרים, ומתפללים עליהם שזכות זו תעמוד להם שייזכרו לטובה ויזכו לשהות במחיצת אבותינו ואימותינו הקדושים.
נוהגים שהמתפללים שהוריהם בחיים יוצאים מבית הכנסת בזמן תפילת "יזכור", כיוון שלא ראוי שחלק מהאנשים יעסקו בתפילה וחלק ישתקו וימתינו, ועוד שתפילת "יזכור" תוקנה בעיקרה לחגים, והזכרת הנפטרים והכאב המתלווה לה, עלולים לעורר את צערם של הסובבים, ואין לאדם לצער את חברו בחג.
<h2>פרק לד - מוסף ומנחה</h2>
<h3>סדר העבודה</h3>
בחזרת הש"ץ של תפילת מוסף נוהגים לומר את סדר העבודה, שבו מתארים את עבודת הכהן הגדול ביום הכיפורים, ומתפללים שנזכה לבניין המקדש ולחידוש עבודה זו. בזמן שבית המקדש היה קיים, עיקר כפרת יום הכיפורים הייתה נעשית על ידי עבודת הכהן הגדול, ורבים היו באים לראותה, להשתתף בה ולהיטהר על ידה. הכהן הגדול מתוודה על חטאי כל ישראל על ראש השעיר המשתלח, נכנס לפני ולפנים אל קודש הקודשים ומקטיר את הקטורת, ולשון של זהורית הייתה מלבינה ומבשרת לאומה כולה שנמחלו עוונותיה והיא רצויה לפני ה'.
כיום, שלצערנו אנו חסרים עבודה זו, אמירת סדר העבודה משמשת לה מעין תחליף, כמו שנאמר: "וּנְשַׁלְּמָה פָרִים שְׂפָתֵינוּ", כלומר את הפרים שאין באפשרותנו להקריב, נשלם באמירת שפתינו. טוב ללמוד מראש את סדר העבודה, כיוון שיש להבין את אשר אומרים, כדי שאמירת השפתיים תיחשב תחליף להקרבת הקרבן.
<h3>כריעה בסדר העבודה</h3>
ביום הכיפורים בזמן שבית המקדש היה קיים, היה הכהן גדול מזכיר את השם המפורש כמה פעמים. בכל פעם שהוא היה מזכיר את השם המפורש, היו כהנים והעם שבעזרה כורעים ומשתחווים. זכר לכך, גם אנחנו נוהגים לכרוע כאשר אנו מזכירים את אמירת השם המפורש מפי הכהן הגדול.
בשעה שכורעים על הקרקע, יש ליצור הפסק בין הפָּנים לבין הקרקע בהנחת בד או דבר אחר, כיוון שאסור להשתחוות על גבי רצפת אבנים מחוץ לבית המקדש; כמו שנאמר: "וְאֶבֶן מַשְׂכִּית (אבן המכסה את הקרקע) לֹא תִתְּנוּ בְּאַרְצְכֶם לְהִשְׁתַּחֲוֹת עָלֶיהָ". יש להפריד בין הפָּנים לבין הקרקע גם כאשר מתפללים במקום שרצפתו אינה עשויה אבנים, כיוון שלא חילקו בין מקומות המרוצפים אבנים למקומות שאינם כאלו, שמא יבואו אנשים לידי טעות.
<h3>אמירת "אין כאלקינו" ופיטום הקטורת</h3>
יוצאי ספרד נוהגים לומר לאחר תפילת מוסף את השבח "אין כאלקינו" ואת סדר פיטום הקטורת, כפי שנוהגים בשאר ימות השנה, אך יוצאי אשכנז נוהגים שלא לאומרם. הטעם שאין אומרים "אין כאלקינו" הוא ששבח זה תוקן לאומרו בשבת, כדי להוסיף בשבחי ה' תחת ברכות שמונה עשרה שאינן נאמרות בשבת, וביום הכיפורים אין צריך לאומרו, כיוון שאנו מרבים בשבחי ה' בפיוטים הנאמרים תוך כדי התפילה. והטעם שאין אומרים את סדר פיטום הקטורת הוא שכבר הוזכרה הקטורת בסדר העבודה. ואולם טוב שגם יוצאי אשכנז יאמרו את סדר פיטום הקטורת ביחידות, כיוון שיש סוברים שלא יוצאים ידי אמירתו בהזכרת הקטורת בסדר העבודה, משום שלא נזכרו שם אחד עשר סממני הקטורת.
לאחר תפילת מוסף מצווה לעסוק בתורה בענייני עבודת יום הכיפורים ובדברים המעוררים את הלב לתשובה. ומי שזקוק למנוחה כדי שיוכל להתפלל מנחה ונעילה בכוונה, ינוח כפי צורכו.
<h3>תפילת מנחה</h3>
כאמור לעיל, נוהגים להתעטף בטלית בכל תפילות יום הכיפורים, ולכן יש להתעטף בטלית לקראת תפילת מנחה. ואין לחזור ולברך על הטלית, כיוון שיום הכיפורים הוא יום תפילה ארוך, וההפסקה בין תפילת מוסף לתפילת מנחה אינה נחשבת היסח הדעת.
במנחה, קוראים בתורה את הפרשה העוסקת בחובה להתרחק מאיסורי עריות. זאת כדי לחזק את הזהירות מאיסורים אלו שנפש האדם חומדת אותם, ומתוך כך קשה להישמר מהם ורבים נכשלים בהם; וכדי לעורר את הלבבות לשוב בתשובה על איסורים אלו.
מפטירים בספר יונה, המתאר את סיפור בריחתו של יונה מלפני ה' ואת תשובתם של תושבי נִינְוֵה. קוראים הפטרה זו, להורות שאי אפשר לברוח מלפני ה', ושהקב"ה הוא רב חסד וחפץ בתשובת רשעים. ואף שתושבי נינוה הרבו לפשוע, הוא שלח אליהם את יונה שיעורר אותם לחזור בתשובה, וכאשר הם חזרו בתשובה, הוא קיבל את תשובתם. ואם את תשובת הגויים ה' קיבל, על אחת כמה וכמה שיקבל את תשובתנו, שאנו בניו, ורחמיו עלינו כרחם אב על בנו.
<h2>פרק לה - תפילת נעילה</h2>
אמרו חכמים: כל המרבה בתפילה נענה, שנאמר: "וְהָיָה כִּי הִרְבְּתָה לְהִתְפַּלֵּל לִפְנֵי ה'... וַיִּזְכְּרֶהָ ה'... וַתַּהַר חַנָּה וַתֵּלֶד בֵּן'". לכן מוסיפים ביום הכיפורים תפילה אחת מעבר לתפילות הרגילות שמתפללים בשבתות וימים טובים, והיא תפילת נעילה.
תפילת נעילה נקראת כן משום שמתפללים אותה בזמן שבו נעלו את שערי ההיכל בבית המקדש, לאחר סיום עבודת הקרבנות. זמן זה, שבו הכהנים יצאו מההיכל ונעלו את שעריו, הוא עת רצון. דומה הדבר לעבד היוצא מבית המלך, ובשעת פרידתו מהמלך, מבקש העבד ממנו בקשה, וכיוון שעזיבתו מעוררת קרבה וגעגוע, המלך נעתר לבקשתו. כך גם לקראת סוף היום הקדוש ונעילת שערי השמיים שהיו פתוחים בעשרת ימי תשובה, באה עת רצון, והתפילה והתשובה בזמן זה מקובלות יותר מאשר בכל זמן אחר בשנה.
יש להתאמץ מאוד להתפלל תפילה זו בכוונה ולהתעורר בה לתשובה, כיוון שבשעה זו נחתם הדין, וכל מאורעות השנה נקבעים בה. כך כותב המשנה ברורה על תפילה זו: "יזדרז מאד בתפלה זו, כי תכלית כל עשרת ימי תשובה היא יום הכיפורים, ותכלית יום הכיפורים היא תפלת נעילה, שהכל הולך אחר החיתום! ואם לא עכשיו, אימתי?! ולכן אף אם חלש הוא מחמת התענית, מכל מקום יאזור כגבור חלציו להתפלל במחשבה זכה וברורה, ויקבל על עצמו גדרי התשובה באמת, והבא ליטהר מסייעים אותו, ויחתם בספר חיים טובים".
בספרי חסידות פירשו שתפילת נעילה נקראת כן כיוון שבשעה זו מתגברת אהבתו של הקב"ה לישראל, והוא מתייחד עִמם ונועל את כל השערים, שאף אחד לא יוכל להיכנס ולשהות במחיצתם, וגם המקטרגים אינם יכולים להיכנס בשעה זו אל המלך, והוא מקבל באהבה את כל השבים אליו.
<h3>זמן תפילת נעילה</h3>
עיקר זמן תפילת נעילה הוא סמוך לשקיעת החמה, כאשר החמה בראשי האילנות. זמן זה הוא כשלושים דקות לפני השקיעה, וכדעה זו נוהגים יוצאי ספרד. ויש סוברים שאפשר להתחיל להתפלל תפילת נעילה מזמן פלג המנחה, וכן נוהגים רבים מיוצאי אשכנז. פלג המנחה הוא שעה ורבע זמניות לפני השקיעה, כלומר בדרך כלל סביב השעה חמש וחצי (בשעון קיץ).
<h3>פתיחת ארון הקודש</h3>
נוהגים לפתוח את ארון הקודש בתפילת נעילה, כדי שזכות התורה תעמוד לנו שתפילותינו תתקבלנה, וכן כדי להורות ששערי השמיים פתוחים בתפילה זו, ומפתיחת הארון יתעוררו הלבבות להתפלל בכוונה.
<h3>שינוי נוסח התוספות בתפילה</h3>
בתפילת נעילה משנים את נוסח ההוספות שמוסיפים בתפילת עמידה בעשרת ימי תשובה. במקום לומר לשון 'כתיבה', אומרים לשון 'חתימה', כיוון שזמן נעילה הוא זמן חתימת הדין. לדוגמה: במקום "כתבנו בספר החיים", אומרים "חתמנו בספר החיים", ובמקום "וכתוב לחיים טובים", אומרים "וחתום לחיים טובים".
<h3>ברכת כהנים</h3>
מעלת ברכת כהנים של תפילת נעילה נשגבה מאוד. ברכת כהנים אינה יכולה להיאמר בלילה, כיוון שהיא הושוותה בתורה לעבודת הקרבנות במקדש, והזמן הכשר לעבודת הקרבנות הוא ביום. כדי שניתן יהיה לומר ברכת כהנים בתפילת נעילה, על הכהנים להספיק לומר אותה לפני השקיעה, ולכן על שליח הציבור להגיע לסוף ברכת "מודים", זמן מה לפני שקיעת החמה.
ברכת כהנים חשובה יותר מאמירת פיוטים וסליחות, ולכן כאשר הזמן קצר, ואמירת כל הפיוטים והסליחות תעכב את שליח הציבור מלהגיע לסוף ברכת "מודים" זמן מה לפני השקיעה, יש לדלג על הפיוטים והסליחות כפי הנצרך, ואפשר להשלימם לאחר חזרת הש"ץ. אם שליח הציבור לא הספיק לסיים את ברכת "מודים" לפני השקיעה, בדיעבד ניתן לומר את ברכת כהנים כל משך 'בין השמשות', דהיינו בתוך שלוש עשרה וחצי דקות לאחר השקיעה, כיוון שיש סוברים שזמן זה נחשב עדיין יום, ולעניין ברכת כהנים אפשר להקל כדעה זו.
<h3>סיום תפילת נעילה ותקיעת השופר</h3>
חותמים את תפילות יום הכיפורים בקבלת עול מלכות שמיים. הקהל כולו אומר בקול רם: "שמע ישראל ה' אלקינו ה' אחד", "ברוך שם כבוד מלכותו לעולם ועד", ומסיים באמירת "ה' הוא האלוקים" שבע פעמים, ללוות את השכינה שמתעלה בסיום היום הקדוש למעלה משבעה רקיעים.
שם 'אלוקים' מציין את הנהגת הטבע. הקב"ה הוא שברא את כוחות הטבע, והוא המקיים אותם בכל רגע, אך הנהגה זו נסתרת, ובמבט חיצוני נראה כאילו הטבע מתנהל בכוחות עצמו. לכן בסוף היום הקדוש, רגע לפני חזרתנו לשגרת החיים, אנחנו מכריזים מתוך דבקות וטהרה: "ה' הוא האלוקים". אין שום כוח עצמאי בבריאה, ה' ברא את הכול, והוא מחייה את העולם ומנהיגו כרצונו, ו"אֵין עוֹד מִלְבַדּוֹ".
בסוף היום הקדוש תוקעים בשופר, לסמן את סילוק השכינה, כפי שנאמר "עָלָה אֱלֹקִים בִּתְרוּעָה". ועוד, שתקיעת שופר היא סימן לחירות, שכן מצינו שתקיעת השופר ביובל מוציאה את העבדים לחירות, ובסיום היום הקדוש נשמות ישראל יוצאות לחירות משעבוד העברות שכבלו אותן.
יוצאי אשכנז נוהגים לומר לאחר התקיעה "לשנה הבאה בירושלים הבנויה". ואפשר שהטעם לכך הוא שאף שהתקדשנו והטהרנו ביום קדוש זה, כל השגותינו הן מועטות לעומת ההשגות שנזכה להן כאשר ייבנה המקדש והכהן הגדול יעשה את סדר עבודתו ביום הכיפורים. לכן אנו מתפללים שנזכה לעבודת ה' בשלמות בשנה הבאה בירושלים הבנויה.
<h2>פרק לו - צאת היום הקדוש והבדלה</h2>
<h3>צאת הצום</h3>
יום הכיפורים מסתיים בצאת הכוכבים, אך כשם שמצווה להוסיף מחול על קודש בכניסתו של יום הכיפורים, כך גם מצווה להוסיף מחול על קודש ביציאתו. שעת צאת הצום הרשומה בלוחות הזמנים כוללת בתוכה את זמן התוספת, ולכן משעה זו מותר לומר "ברוך המבדיל בין קודש לחול" ולעשות מלאכה, לנעול נעלי עור, לסוך ולהתרחץ. עם זאת אסור לאכול ולשתות לפני הבדלה, כפי הדין במוצאי שבתות וימים טובים, שאסור לאכול ולשתות בהם לפני שמבדילים, כדי שאדם לא יתעכב וידחה את ההבדלה.
<h3>נטילת ידיים</h3>
יש המהדרים ליטול את ידיהם שלוש פעמים לאחר צאת הצום, כדי לטהר את הידיים בשלמות, כיוון שבנטילת הבוקר נטלו רק את אצבעות הידיים.
<h3>ערבית</h3>
יש להתפלל את תפילת ערבית במתינות ובנחת, ולא בפזיזות ובמהירות כתינוק הבורח מבית הספר. בכך אדם מראה שתשובתו לא הייתה מן השפה ולחוץ, והוא משתדל לעמוד בקבלתו לשפר את מעשיו ולהתחזק בעבודת ה'.
תפילת ערבית שלאחר הצום איננה חלק מתפילות יום הכיפורים ועשרת ימי תשובה, ולכן יש לשים לב שלא לומר בה את ההוספות והשינויים הנהוגים בעשרת ימי תשובה.
אדם שטעה ואמר את אחת ההוספות שאומרים בעשרת ימי תשובה ("זכרנו", "מי כמוך", "וכתוב לחיים" ו"בספר חיים"), יחזור לתחילת הברכה ויאמר אותה כהוגן, ואם סיים את הברכה, אין טעותו מעכבת, וימשיך בתפילתו.
אדם שטעה ואמר "המלך הקדוש" (במקום "הא-ל הקדוש") בסוף ברכת "הא-ל הקדוש", או שאמר "המלך המשפט" (במקום "מלך אוהב צדקה ומשפט") בסוף ברכת "השיבה שופטינו", יתקן את טעותו מיד. ואם לא הספיק לתקן את טעותו 'תוך כדי דיבור', שזהו משך הזמן שלוקח לומר "שלום עליך רבי" (כשתיים-שלוש שניות), או שכבר התחיל בברכה הבאה, ימשיך בתפילתו.
בברכת "אתה חונן" אומרים "אתה חוננתנו", כפי שאומרים בכל מוצאי שבתות וימים טובים.
<h3>ברכת הלבנה</h3>
הנוהגים שלא לומר את ברכת הלבנה לפני יום הכיפורים, מזדרזים לומר את ברכת הלבנה מיד במוצאי יום הכיפורים, כיוון שיש לומר את ברכת הלבנה מתוך שמחה, ובמוצאי יום הכיפורים שרויים בשמחה שהתכפרו עוונותינו.
מנהג יפה לברך איש את רעהו במוצאי הצום בשמחה וטוב לב בברכת שנה טובה, כיוון שאחר שאדם זכה לכפרת עוונותיו, ברכתו מתקבלת ועושה פרי לכל השנה.
<h3>הבדלה</h3>
לאחר צאת הצום יש להבדיל על הכוס. לעומת הבדלה במוצאי שבת, שמברכים בה על בשמים, בהבדלה במוצאי יום הכיפורים אין מברכים על בשמים. הטעם לכך הוא שבשבת האדם זוכה לנשמה יתרה (רוחב לב למנוחה ולשמחה), ובצאת השבת עוזבת הנשמה היתרה את האדם, וכדי לשמח את הנפש, מריחים את הבשמים, שהנאתם עדינה. אך ביום הכיפורים אין לאדם נשמה יתרה, ולכן אין מברכים על בשמים במוצאי היום הקדוש.
כאשר יום הכיפורים חל בשבת, יוצאי אשכנז נוהגים לברך על בשמים, כפי שנוהגים בכל מוצאי שבת. יוצאי ספרד אינם מברכים על בשמים גם כאשר יום הכיפורים חל בשבת. זאת כיוון שיש סוברים שאין זוכים לנשמה יתרה (- רוחב לב למנוחה ולשמחה) בשבת זו שכן חייבים להתענות בה, והברכה על הבשמים היא הפסק בין ברכת "בורא פרי הגפן" לשתייה. וטוב שיוצאי ספרד יברכו על בשמים לאחר שתיית היין, לצאת ידי חובת הסוברים שיש לברך על בשמים כאשר יום הכיפורים חל בשבת.
<h3>ברכה על האש</h3>
בהבדלה של מוצאי חג, אין מברכים על האש, כיוון שהשימוש בה מותר בחגים, אבל בהבדלה של מוצאי יום הכיפורים מברכים על האש, כיוון שביום זה אסור להשתמש באש, ונמצא שהאש במוצאי יום הכיפורים היא כדבר חדש, ויש להודות עליה. ברכה זו מדגישה את קדושתו המיוחדת של יום הכיפורים.
את ברכת האש מברכים רק על אש שהייתה דלוקה ביום הכיפורים ('נר ששבת') או על אש שהודלקה מאש כזו, וזאת שלא כמו במוצאי שבת, שאז מברכים את ברכת האש על אש שהודלקה לאחר צאת השבת. ומדוע? במוצאי שבת מברכים על האש, כיוון שהיא נבראה במוצאי שבת: האדם הראשון הקיש אבנים זו בזו, והוציא מהן אש. לפיכך ניתן לברך את הברכה על כל אש, כיוון שהעיקר הוא להזכיר את בריאת האש. לעומת זאת במוצאי יום הכיפורים, הברכה היא על חידוש השימוש באש, שכן ביום זה נאסר להשתמש בה, ובמוצאי היום השימוש באש מותר, לכן מברכים את הברכה על אש ששינוי זה ניכר בה, דהיינו אש שדלקה כבר ביום הכיפורים ואסור היה להשתמש בה, ובמוצאי היום השימוש בה הותר.
כאשר יום הכיפורים חל בשבת, מוצאי יום הכיפורים הוא גם מוצאי שבת, ולכן מותר מעיקר הדין לברך את ברכת האש על אש שהודלקה במוצאי שבת, כפי שנוהגים בכל מוצאי שבת. אך נהגו להחמיר ולברך את ברכת האש על אש שהייתה דלוקה ביום הכיפורים, כדי להדגיש את קדושתו המיוחדת של יום הכיפורים.
<h3>נר שהודלק לשם אורה</h3>
את ברכת האש יש לברך על נר שהודלק לשם אורה, אך אין לברך את ברכת האש על נר שהודלק למטרה אחרת, כגון על נר נשמה שהודלק לעילוי נשמת נפטר, או על נר שהודלק לשם כבוד. משום כך יש להדליק בערב יום הכיפורים נר מיוחד לשם אורה, ולהניח בו כמות גדולה של חומר בעירה, שידלוק עד מוצאי יום הכיפורים, ובמוצאי היום לברך את ברכת האש על נר זה. ניתן להשתמש לשם כך בנר שכתוב עליו 'נר נשמה', ולייעד אותו לאורה.
אדם שיש לפניו נר ששבת, אך נר זה לא הודלק לשם אורה, כגון נר נשמה שהודלק לעילוי נשמת נפטר, ייקח גפרור, וידליק אותו לשם אורה מנר הנשמה, ויברך את ברכת "מאורי האש" על אור הנר והגפרור יחד, ונמצא שהוא מברך על נר ששבת ועל אש שהודלקה לשם אורה.
<h3>הבדלה על ידי נשים</h3>
כאמור, אין לאכול ולשתות לפני ההבדלה. מעיקר הדין אישה יכולה להבדיל בעצמה בצאת הצום. יש נשים המקפידות שלא להבדיל בעצמן בדרך כלל, אך במוצאי יום הכיפורים הן אינן חייבות להקפיד בכך. זאת כיוון שהקפדה זו היא חומרה, וכאשר חומרה זו כרוכה בקושי ומחייבת להמשיך את הצום עד לשובם של הגברים מהתפילה, אין צורך לנקוט בה.
<h3>סעודה בסיום הצום</h3>
מוצאי יום הכיפורים הוא כיום טוב, ובת קול יוצאת בו ואומרת: "לך אכול בשמחה לחמך, כבר נשמעה תפילתכם", ולכן אוכלים ושותים ושמחים בו על כפרת עוונותינו. וצריך להאמין שחטאינו נמחלו ביום הכיפורים, ולשמוח בכך מאוד.
ואכן, בעל חידושי הרי"ם מקשה, מדוע אומרים בתפילת ערבית של מוצאי יום הכיפורים את ברכת "סלח לנו" ומבקשים סליחה על החטאים, והלא כבר התכפרו עוונותינו ביום הכיפורים, ואנו זכים וטהורים?! הוא מתרץ שבמוצאי יום הכיפורים, כל אדם צריך להאמין שחטאיו התכפרו, ואם יש לאדם ספק קל בזה, הרי זוהי עברה שצריכה כפרה. ואם כן, על זה אנו מתפללים שייסלח לנו, "שאולי חס ושלום אין לנו אמונה שלמה שיום הכיפורים מכפר".
<h3>בניית סוכה</h3>
המדקדקים מתחילים בבניית הסוכה מיד במוצאי יום הכיפורים, כדי ללכת מחיל אל חיל, ולהתחיל את השנה בדבר מצווה. אדם שאינו יכול להתחיל בבניית הסוכה, כגון שהוא חלש מחמת הצום, ידבר עם בני ביתו בענייני הסוכה, או ילמד דיני סוכה.
<h3>הערות למעיין</h3>
המשפט הראשון בכל הערת שוליים מציין את המקורות שמהם נלקחו הדברים.
כאשר מופיעים במשפט הראשון כמה מקורות המופרדים על ידי פסיק (ללא וי"ו החיבור ביניהם), הדברים מופיעים בכל אחד מהמקורות המצוינים. לדוגמה: כאשר מצוין "חיי אדם קלח ב, משנ"ב תקנד ה", הכוונה היא שהדברים מופיעים במלואם גם בחיי אדם וגם במשנה ברורה.
כאשר מופיעים במשפט הראשון כמה מקורות המופרדים על ידי פסיק עם וי"ו החיבור ביניהם, הדברים אינם מופיעים במלואם בכל מקור בפני עצמו, אלא רק בצירופם יחד. לדוגמה: כאשר מצוין: "שו"ע תקנד ב, ומשנ"ב שם יג", הכוונה היא שהמקור לדברים הוא בצירוף דברי השלחן ערוך והמשנה ברורה יחד.
כאשר מקור מופיע במשפט הראשון ללא המילה "עיין" לפניו, הדברים מפורשים במקור.
כאשר במשפט הראשון המילה "עיין" מופיעה לפני המקור, אפשר שהדברים אינם מפורשים במקור אלא קרובים לו.