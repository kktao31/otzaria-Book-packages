
<h1>אהלי הלכה</h1>
הלכות המועדים מבוארות בטעמיהן ליוצאי אשכנז וספרד
עם פסקי הלכות מאת הגאון הרב יעקב אריאל שליט"א
שבט תשפ"ד
הרב יעקב אריאל
רמת גן
<h2>הקדמה</h2>
משה קיבל תורה מסיני. לא רק תורה קיבל משה רבנו מסיני, אלא גם הדרכה איך ללמדה. "אמר לו הקדוש ברוך הוא למשה, לא תעלה על דעתך לומר אשנה להם הפרק וההלכה עד שתהא סדורה בפיהם, ואיני מטריח עצמי להבינם טעמי הדבר ופירושו, לכך נאמר אשר תשים לפניהם - כשלחן הערוך ומוכן לאכול לפני האדם". לא די ללמד את ההלכה באופן שתהיה סדורה בפי הלומד, אלא יש גם ללמד את טעמה של כל הלכה.
בחיבור שלפנינו השתדלנו לכנס הלכות באופן שתהיינה בהירות, סדורות ומובנות בטעמיהן. כדרכנו בכרכים הקודמים על הלכות ימים נוראים, סוכות ופסח, שהתקבלו בסייעתא דשמיא בשמחה וברצון, כך גם בכרכים אלו, השתדלנו שלא לערוך משל עצמנו מאומה. אין מגמתנו בחיבור זה לחדש קוּלות או חוּמרות, שיטות הלכתיות או דרכי הוראה. מגמתנו להביא את ההלכה המסורה והמקובלת בישראל, על פי גדולי הפוסקים שעם ישראל נשען עליהם - מרן השלחן ערוך, הרמ"א וגדולי האחרונים. במקום שהאחרונים נחלקו בקביעת ההלכה, סמכנו סמיכה של ממש על המשנה ברורה, "שקבע לו כבר נחלת עולמים בתור ספר פוסק, מבוסס, שהלכה כמותו בכל מקום" (מאמרי הראי"ה ח"א עמוד 132), מלבד במקומות שגדולי הדור הבאים אחריו נטו מפסקיו, או במקרים שבהם יוצאי ספרד אינם נוהגים כמותו.
בשאלות המתחדשות, המסורות לגדולי תלמידי החכמים שבדור, או במקומות שבהם הכרעת ההלכה אינה ברורה, נועצנו במורנו ורבנו הגאון הרב יעקב אריאל שליט"א, המלווה את המכון ומדריכו מראשית דרכו. יאריך ה' ימיו בטוב ושנותיו בנעימים, ויזכה להמשיך להרביץ תורה לעדרים הצמאים לדבר ה', זו הלכה.
תפילתנו שמפעל זה יהיה בבחינת מוסיף והולך, להאיר את אורחות חיינו היהודיים בימות החול, במועד ובשבת.
<h2>פרק א – הלכות ראש חודש</h2>
<h3>ראש חודש - התחדשות, גאולה וכפרה</h3>
ראש חודש הוא היום שבו מתחילה הלבנה להיראות מחדש לאחר שהלכה ונתמעטה, והוא יום שמחה וקדושה לישראל, וזמן כפרה להם. חודשי הלוח העברי נקבעים על פי מחזוריות הירח, שמקיף את כדור הארץ היקף מלא בכל חודש. בתחילת החודש נראה הירח כסהר קטן, באמצע החודש הוא מלא, והולך ונחסר עד שנעלם לגמרי, והשלב שבו הוא מתחיל להיראות מחדש הוא תחילת החודש. בזמן שבית המקדש היה קיים, בית הדין בירושלים היה מקדש את החודש על פי עדים שהעידו שראו את חידוש הלבנה. בזמן הזה, ראשי החודשים נקבעים לפי לוח קבוע שנערך על ידי הלל, בנו של רבי יהודה הנשיא, על פי חישוב אסטרונומי של תנועת הירח.
מצוות קידוש החודש היא המצווה הראשונה שהצטוו בה ישראל, והיא אבן יסוד בהשקפת העולם של התורה. רש"ר הירש בפירושו לתורה מבאר כי התופעה הטבעית של מולד הלבנה והתחדשותה, היא כעין עדות על חידוש העולם ועל בריאתו ברצון חופשי של ה', וממנה לומדים האדם והעם על יכולתם להיוולד מחדש, לבחור ולהשתנות, וממילא לשוב ולהיגאל.
השקפת העולם של האלילוּת הייתה שהעולם קדמון, היה מאז ומעולם, ולא נברא בידי אלוקים, וממילא אין בו כל חידוש - היום הוא תוצאה ישירה של אתמול ומחר הוא תוצאה של היום, והכל מתנהל בכורח של ברזל, בלא יכולת להתחדש ולהשתנות. כשם שהאלילות הכחישה את עובדת בריאת העולם ברצון חופשי של ה', כך היא הכחישה גם את בחירתו החופשית של האדם. לדידה, האדם נסחף בזרם עיוור של כורח בלתי משתנה, ואין בכוחו לרומם את מוסרו, לבחור, להשתנות ולשוב בתשובה.
רעיון קידוש החודש שהעמידה התורה הוא הרעיון ההפוך להשקפתה של האלילוּת. כבר בארץ מצרים - ארץ שבה הנהיגה ההשקפה האלילית-המטריאליסטית מבנה מדיני וחברתי שכבל כל התפתחות והתקדמות רוחנית - כבר שָם קרא ה' למנהיגיה העתידיים של האומה וציווה אותם על קידוש החודש. הוא הראה להם את מגל הירח הנאבק להיחלץ מאפלה לאורה ואמר - זה יהיה לכם לדוגמה, כשם שהירח נחלץ מן החושך והולך ומתמלא, כן אתם היו מתחדשים ומתעלים, ואף מלמדים לעמים כולם את רעיון החידוש, החירות והמוסר.
חידוש הלבנה רומז אפוא על תנועת ההתחדשות של המציאות כולה. הוא מבשר כי העולם אינו קדמון, אלא נברא ברצון חופשי של ה', וממילא טמונים בו כוחות של התחדשות, התרוממות, תשובה וגאולה. כאשר ציווה ה' על עם ישראל לקדש את החודש, הוא העמיד את כוח ההתחדשות בתור היסוד שעליו עומדת האומה וכל יחיד בתוכה. מכך אנו למדים כי יש ביד האדם כוח לקום לתחייה, להיגאל מכל רע מוסרי, חברתי ופיזי, להתעלות לקרבת ה' כנגד כל החושך ושכחת האלוקים ששקע בהם, ולשאוף לחזון של מוסר וישע. חידוש הלבנה הוא אות ומופת המבטיח את התחדשות המציאות ואת גאולתם השלמה של ישראל, כפי שהקשת היא אות לאנושות על קיום העולם. וכך כתוב בספר ערוך השלחן: "כשם שהלבנה תחשך ותאיר, כמו כן ישראל, כמו שאנו אומרים בברכתה: וללבנה אמר שתתחדש עטרת תפארת לעמוסי בטן שהם עתידים להתחדש כמותה".
מתוך כך גם מובן מדוע ראש חודש הוא יום כפרה. כפרה היא היכולת לחיות חיים חדשים לגמרי ולהפוך לאדם אחר, וחידוש הלבנה מלמד כל אחד מאיתנו שבכוחו להיוולד מחדש. ראש חודש הוא הזמן שבו נותן לנו הקב"ה כוחות חדשים, ואף אם נכשלנו בחטא בחודש הקודם חלילה, בכוחנו לתקן את שהיה, לעשות תשובה ולהתחיל מחדש. וכן נאמר בתפילת מוסף לראש חודש: "זיכרון לכולם יהיו ותשועת נפשם מיד שונא", ומבואר באורחות חיים כי ראש חודש הוא יום של ישועה מן השונא - מן היצר הרע השונא את ישראל ומחטיאם, ואף עולת החודש באה לכפר על כל החטאים שהיו בחודש הקודם. ראש חודש הוא אפוא יום שבו מתחדשת בנו רוח חדשה ונברא לנו לב חדש לדעת ה' ויראתו, ובכוחנו לעשות בו תשובה על העבר ולהתחיל מחדש.
<h3>שבת שלפני ראש חודש ('שבת מברכים')</h3>
בשבת שלפני ראש חודש, נוהגים להכריז לפני תפילת מוסף באיזו יום הוא יחול, כדי שאנשים ידעו שראש חודש חל באותו שבוע ויזכרו לקיים את הדינים והמנהגים הנוהגים בו. בשעה שמכריזים על החודש, מתפללים שהקב"ה יחדש על עם ישראל את החודש לטובה ולברכה, ומוסיפים ומתפללים על הגאולה, כיוון שחידוש הלבנה לאחר היעלמותה רומז לחידוש אורם של ישראל וגאולתם השלמה.
נוהגים לעמוד בשעה שמכריזים באיזה יום יחול ראש חודש, זכר לקידוש החודש, שהיה נעשה בעמידה.
<h3>ערב ראש חודש</h3>
ערב ראש חודש הוא יום של תשובה, כיוון שראש חודש הוא זמן של כפרה, כפי שאומרים בתפילת מוסף של ראש חודש: "ראשי חודשים לעמך נתת, זמן כפרה לכל תולדותם". כל עוד אדם דבק בעוונותיו ואינו עוזבם, אין הוא ראוי לכפרה, אך על ידי התשובה בערב ראש חודש, זוכה אדם לכפרת עוונותיו בראש חודש.
יש הנוהגים להתענות בערב ראש חודש כדי להתעורר לתשובה על ידי התענית, ויש הנוהגים לומר סליחות ווידוי בתפילת מנחה, כפי שמופיע בחלק מסידורי התפילה.
ערב ראש חודש מכונה 'יום כיפור קטן' כיוון שנוהגים בו מנהגים הדומים למנהגי יום כיפור - חוזרים בו בתשובה, ויש שמתענים בו.
בתפילת מנחה של ערב ראש חודש אין אומרים תחנון, משום שהארת ראש חודש הולכת ומאירה מחצות היום.
<h3>ראש חודש - יום שמחה</h3>
ראש חודש הוא יום שמחה וקדושה. אין מתענים בו, אין מספידים בו, אין אומרים בו תחנון ומצווה ללבוש בו בגדים נאים כדי לכבדו.
<h3>מנהג הנשים שלא לעשות מלאכה בראש חודש</h3>
מותר לעשות מלאכה בראש חודש, אך הנשים נוהגות שלא לתפור ולסרוג בו, כדי שיהיה ניכר שראש חודש הוא יום קדוש ואין הוא כשאר ימי החול. ויש נשים מיוצאות ספרד שנוהגות שלא לעשות בו כל מלאכה, מלבד מלאכת אוכל נפש.
בזמננו נשים רבות אינן תופרות ואינן סורגות כל השנה, והמנהג שלא לעשות מלאכה אינו מורגש. לכן כדאי שכל אישה תבחר מלאכות מסוימות שהיא רגילה לעשות בימי החול, ותימנע מעשייתן בראש חודש.
הטעם לכך שרק נשים נוהגות שלא לעשות מלאכה בראש חודש הוא ששנים-עשר ראשי החודשים היו צריכים להיות ימי חג, אך כאשר חטא עם ישראל בעגל ניטלו ממנו ימי חג אלו, ונשאר מהם רושם מועט לנשים, שכר על כך שהן לא חטאו בחטא העגל. וכך אמרו חכמים במדרש: "'וַיֹּאמֶר אֲלֵהֶם וכו' פָּרְקוּ נִזְמֵי הַזָּהָב אֲשֶׁר בְּאָזְנֵי נְשֵׁיכֶם בְּנֵיכֶם וּבְנֹתֵיכֶם וְהָבִיאוּ אֵלָי', שמעו הנשים ולא רצו לתן נזמיהן לבעליהן, אלא אמרו להם: לא נשמע לכם לעשות שִקוץ ותועבה שאין בו כח להציל! ונתן להן הקדוש ברוך הוא שכרן בעולם הזה, שהן משמרות ראשי חדשים יותר מן האנשים. ונתן להן שכר לעולם הבא, שהן עתידות להתחדש כמו ראשי חדשים שנאמר: 'תִּתְחַדֵּשׁ כַּנֶּשֶׁר נְעוּרָיְכִי'". וראוי שנשים תתארגנה ותדאגנה לקיומם של ימי עיון ושיעורי תורה עבורן בראשי חודשים, כפי שנהגה האישה השונמית, שהקבילה את פני הנביא אלישע בכל ראש חודש.
נשים העושות מלאכה בראש חודש כבכל יום, יש להן על מי לסמוך.
מותר לנשים שנמנעות מעשיית מלאכה בראש חודש ללכת לעבודתן כהרגלן, כיוון שהיעדרות ממנה כרוכה בהפסד כספי, ובמצב זה לא נהגו להימנע מעשיית מלאכה.
<h3>"יעלה ויבוא"</h3>
בברכת המזון ובתפילות ערבית, שחרית ומנחה, מוסיפים את תפילת "יעלה ויבוא". פרטי דין זה יבוארו בעזרת ה' באהלי הלכה - הלכות ברכות ובאהלי הלכה - הלכות תפילה.
<h3>אמירת ההלל</h3>
נוהגים לומר הלל בראש חודש, אך אין אומרים את כל ההלל, אלא מדלגים על שני קטעים מתוכו. זאת כיוון שההלל תוקן להיאמר רק בימי חג האסורים במלאכה או בימים שנעשו בהם נסים לישראל, אך לא בראש חודש, שהוא מותר במלאכה ולא נעשו בו נסים; וכדי להבליט שאמירת הלל בראש חודש היא מדין מנהג ולא מכוח תקנת חכמים, אין אומרים את כולו.
הטעם לכך שנהגו לומר הלל בראש חודש הוא שיהיה היכר לקדושת ראש חודש. ועוד טעם לכך הוא שראש חודש תלוי בחידוש הלבנה, וחידוש הלבנה רומז לגאולה השלמה - כשם שבסוף החודש הלבנה נעלמת, ובתחילת החודש היא חוזרת להאיר עד למילואה השלם באמצע החודש, כך גם עם ישראל, אף שנפל ממדרגתו עד שאורו כמעט נעלם, עתיד הוא לחזור למעלתו הראשונה ולהיות לאור עולם. לכן ביום שרומז לגאולה נהגו לומר הלל, כפי שעתידים לומר בגאולה השלמה.
מצווה לומר את ההלל בעמידה, כיוון שההלל הוא עדות על הניסים והנפלאות שעשה ה' לעם ישראל, ועדות צריכה להיאמר בעמידה.
<h3>ברכה על ההלל</h3>
נחלקו הראשונים אם יש לברך על ההלל בראש חודש. לדעת רבנו תם יש לברך על ההלל, כשם שמברכים על מצוות שחיובן מדברי חכמים; ולדעת הרמב"ם אין לברך על ההלל, כיוון שאמירת הלל בראש חודש היא מנהג, וחכמים תיקנו לברך רק על מצוות מהתורה או מדברי חכמים, אך לא על מנהגים. להלכה, השלחן ערוך פסק כדעת הרמב"ם, שאין לברך על אמירת ההלל בראש חודש, וכן הוא המנהג המקובל בקרב יוצאי ספרד ובחלק מקהילות החסידים; והרמ"א פסק כדעת רבנו תם, שיש לברך על ההלל, וכך נוהגים יוצאי אשכנז.
בני קהילות ספרד שנהגו לברך על ההלל בעודם בחוץ לארץ, כגון קהילת יהודי מרוקו, יש סוברים שבבואם לארץ ישראל עליהם לקבל את מנהג יוצאי ספרד בארץ ישראל, ואין הם רשאים לברך על ההלל, ויש סוברים שהם רשאים להמשיך במנהגם ולברך על ההלל, כפי שנהגו בארצות מוצאם.
<h3>קריאה בתורה ותפילת מוסף</h3>
לאחר אמירת ההלל, קוראים בתורה את פסוקי פרשת פנחס העוסקים במצווה להקריב קרבן מוסף בראש חודש. בראש חודש מעלים לתורה ארבעה עולים, וזאת בשונה מימי שני וחמישי, שמעלים בהם לתורה שלושה עולים; כדי להראות שקדושתו של ראש חודש גדולה מקדושת ימי החול.
אין אומרים בראש חודש את הפרק "לַמְנַצֵּחַ וכו' יַעַנְךָ ה' בְּיוֹם צָרָה" שקודם "ובא לציון", כיוון שראש חודש אינו יום צרה.
מתפללים תפילת מוסף, כנגד קרבן מוסף שהיו מקריבים בבית המקדש בראש חודש, ונוהגים לחלוץ את התפילין לפני תפילת מוסף. הטעם לכך הוא שבזמן שבית המקדש היה קיים, זמן הקרבת קרבן מוסף היה נחשב כמו יום טוב, ומשחרב בית המקדש, תפילת מוסף משמשת תחליף לקרבן מוסף, והזמן שבו מתפללים מוסף נחשב גם הוא כעין יום טוב; וכשם שאין מניחים תפילין ביום טוב, כך גם אין מניחים תפילין בזמן תפילת מוסף.
<h3>סעודת ראש חודש</h3>
מצווה לערוך סעודה בראש חודש, כיוון שראש חודש הוא יום כפרה לישראל. טוב לאכול בסעודה זו פת, אך אין בכך חובה, ומצווה להרבות בסעודה זו בבשר ובדגים ובכל מיני פירות וכיוצא בהם, לכבוד היום.
<h2>פרק ב - ברכת הלבנה</h2>
<h3>ברכת הלבנה</h3>
תנועת הירח סביב כדור הארץ גורמת לכך שמראה הירח משתנה במשך החודש. בתחילת החודש הוא נראה כפס צר ודק, ובאמצע החודש הוא נראה כעיגול מלא. מאמצע החודש הירח הולך ונחסר עד שנעלם לגמרי בסוף החודש, והוא חוזר ונראה בתחילת החודש הבא, וכך חוזר חלילה. תנועה זו של הירח ניכרת ובולטת יותר מתנועתם של כל הכוכבים האחרים, ועל ידה ניכרת גבורתו של ה', שיצר את סדרי הטבע ואת תנועת גרמי השמיים ומקיימם. כדי שנשים לב ונודה לה' על כך, תיקנו חכמים את ברכת הלבנה, שבה מודים לה' על יצירת השמיים והכוכבים, על תנועתם המסודרת והקבועה ועל אור הלבנה.
<h3>אמירת ברכת הלבנה בשמחה</h3>
תנועת הירח, יותר מכל תופעת טבע אחרת, מסמלת את היכולת לקום מנפילות ולהתחדש, ורומזת לחזרת עם ישראל למדרגתו הראשונה. לאחר שבסוף החודש הירח מתכסה ונעלם, הוא חוזר להאיר בתחילת החודש ומוסיף אור מיום ליום, עד למילואו השלם. כך גם עם ישראל, אף שנפל ממדרגתו עד שאורו כמעט נעלם, עתיד הוא לחזור למעלתו הראשונה, לדבוק בה' דבקות נצח ולהיות לאור עולם. כיוון שחידוש הלבנה רומז לחידוש הדבקות בין הקב"ה לעם ישראל, נוהגים לומר את ברכת הלבנה בשמחה.
יוצאי אשכנז נוהגים גם לרקוד לאחר אמירת ברכת הלבנה, שכן הקשר בין הקב"ה לעם ישראל נמשל לקשר שבין איש לאישה, וכיוון שברכת הלבנה רומזת לחידוש קשר זה, רוקדים בה כפי שרוקדים בחתונה.
<h3>ברכת הלבנה כקבלת פני השכינה</h3>
ברכת הלבנה נחשבת כקבלת פני השכינה, ולכן יש לאומרה בעמידה וברגליים ישרות, כפי שעומדים בתפילת שמונה עשרה, וכן יש לצאת מבית הכנסת ולאומרה תחת כיפת השמיים, כפי שיוצאים מהבית לקבל פני מלך; ומצווה מן המובחר לאומרה כאשר לובשים בגדים נאים. הטעם לכך שברכת הלבנה נחשבת כקבלת פני השכינה הוא שראיית הלבנה הנעה בסדר קבוע מעוררת את האדם להכיר בגדלות ה', בכוחו ובגבורתו, והכרה זו היא כקבלת פני השכינה.
ברכת הלבנה נקראת בפי יוצאי אשכנז 'קידוש לבנה', כיוון שברכת הלבנה היא גם זכר למצוות קידוש החודש.
<h3>פטוֹר נשים מאמירת ברכת הלבנה</h3>
נשים פטורות מאמירת ברכת הלבנה משום שזו מצווה התלויה בזמן. ואף נשים יוצאות אשכנז, הנוהגות לברך על מצוות עשה התלויות בזמן, אינן אומרות את ברכת הלבנה, וזאת על פי הקבלה.
<h3>אמירת הברכה בעשרה</h3>
מצווה מן המובחר לומר את ברכת הלבנה בעשרה, שנאמר: "בְּרָב עָם הַדְרַת מֶלֶךְ", כלומר כבוד הוא למצווה כאשר היא נעשית ברוב עם.
<h3>זמן הברכה</h3>
אין לברך את ברכת הלבנה בימים הראשונים לחידושה, כיוון שאורהּ מועט ואין נהנים ממנו. מנהג יוצאי אשכנז לומר את ברכת הלבנה לאחר שעברו שלוש יממות מחידוש הלבנה ('המולד'), ומנהג יוצאי ספרד לומר את ברכת הלבנה לאחר שעברו שבע יממות מחידוש הלבנה, וכן נוהגים חלק מקהילות החסידים. הזמן המדויק שניתן לומר בו את ברכת הלבנה בכל חודש כתוב בלוחות ההלכות והמנהגים המתפרסמים מדי שנה, ובהם מפורטים הלכות השנה ומנהגיה.
ברכת הלבנה היא על חידוש הלבנה, לכן ניתן לברכהּ כל זמן שהלבנה הולכת ומתמלאת, אך כאשר הלבנה הולכת ונחסרת לא ניתן עוד לברך את ברכת הלבנה. הלבנה מתחילה להתחסר לאחר כחמש עשרה יממות מזמן המולד. הזמן האחרון שניתן לומר בו את ברכת הלבנה בכל חודש הוא סביב ליל ט"ו לחודש, והוא מצוין במדויק בלוחות ההלכות והמנהגים המתפרסמים מדי שנה, ובהם מפורטים הלכות השנה ומנהגיה.
<h3>אמירת ברכת הלבנה במוצאי שבת</h3>
כאמור לעיל, מצווה מן המובחר לומר את ברכת הלבנה בשמחה וללבוש בגדים נאים לכבודה, לכן נוהגים לומר את ברכת הלבנה במוצאי שבת, כיוון שבזמן זה לבושים בבגדים נאים ושרויים בשמחה. אמנם אם יש חשש שדחיית הברכה למוצאי שבת תגרום להפסד הברכה, כגון שלפי תחזית מזג האוויר, הימים ממוצאי שבת עד סוף הזמן שניתן לומר בו את ברכת הלבנה יהיו מעוננים ויש חשש שהלבנה לא תיראה בהם, יש לומר את הברכה ביום חול ולא לחכות למוצאי שבת. לכן בחודשי החורף, אם מוצאי שבת חל באחד עשר לחודש (או לאחריו), אין להמתין למוצאי שבת אלא יש לומר את הברכה קודם לכן, שמא ליל מוצאי שבת וארבע הלילות שלאחריו יהיו מעוננים והלבנה לא תיראה בהם, ולא יהיה ניתן לומר את ברכת הלבנה. אך בחודשי הקיץ נוהגים לומר את ברכת הלבנה במוצאי שבת, גם כאשר הוא חל באחד עשר לחודש, כיוון שבחודשי הקיץ אין חוששים שהשמיים יהיו מעוננים ושהלבנה לא תיראה במוצאי שבת ובארבע הלילות שלאחריו.
<h3>ברכת הלבנה בליל שבת ובליל יום טוב</h3>
בליל שבת ובליל יום טוב אין אומרים את ברכת הלבנה, כיוון שבלילות אלו אין השמחה בברכת הלבנה ניכרת, שכן שמחים בהם גם בלעדיה מחמת השבת ומחמת יום טוב. אמנם אם ההימנעות מאמירת הברכה בליל שבת או בליל יום טוב תגרום להפסד הברכה, אומרים את הברכה גם בליל שבת או בליל יום טוב, כדי שלא להפסידהּ.
על זמן אמירת ברכת הלבנה בחודש תשרי, עיין אהלי הלכה ימים נוראים פרק יט ופרק לו, ועל זמן אמירת ברכת הלבנה בחודש אב, עיין הלכות תשעת הימים פרק נ.
<h3>לבנה המכוסה בעננים</h3>
ניתן לברך את ברכת הלבנה רק כאשר אור הלבנה ניכר בארץ וניתן ליהנות ממנו. לכן אין לברך את ברכת הלבנה כאשר הלבנה מכוסה בעננים ואורה קלוש. אך אם היא מכוסה בעננים דקים ואורה נראה דרכם עד שניתן להבחין בעזרתו בין סוגים שונים של מטבעות, אפשר לברך עליה. ויש מחמירים שלא לומר את ברכת הלבנה גם כאשר היא מכוסה בעננים דקים, ורבים מיוצאי ספרד נוהגים כן, אך אין לנהוג כן אם הדבר יגרום להפסד הברכה.
לכתחילה הלבנה צריכה להיות גלויה במשך כל זמן אמירת הברכה, ולכן אין לומר את ברכת הלבנה כאשר הלבנה עתידה להתכסות בעננים בזמן אמירת הברכה. אדם ששיער שהלבנה לא תכוסה בעננים תוך כדי הברכה, ולבסוף היא כוסתה בעננים תוך כדי ברכתו, יסיים את הברכה.
<h2>מבוא - חנוכה לשעה ולדורות</h2>
חג החנוכה הוא החג של ניצחון האור על החושך - החג שבו אנו חוגגים את ניצחון החשמונאים על היוונים בימי בית המקדש השני. אמנם נשאלת השאלה מה המקום לחג זה, הרי הניצחון הצבאי על היוונים הועיל לנו רק בימים ההם, אך לאחר החורבן נקטפו מאיתנו פירות הניצחון. ואם כן, האם יש טעם לחוג היום, ניצחון שתוצאותיו כבר נעלמו לפני שנים רבות? ניצחונות רבים ניצח עם ישראל במלחמותיו במשך הדורות, אך אין אנו חוגגים לכבודם חגי ניצחון, כי אין להם משמעות אקטואלית. מדוע אפוא יש לחוג את ניצחון החשמונאים על היוונים?
ניצחון החשמונאים על היוונים בימי החנוכה, שונה הוא מניצחונות צבאיים אחרים שאירעו במשך ההיסטוריה. ניצחון החשמונאים לא היה ניצחון צבאי או מדיני בלבד, אלא ניצחונה של תרבות ישראל על תרבות יוון. העילה להרמת נס המרד על ידי מתתיהו, לא הייתה בעיית ביטחון או שאיפה מדינית, אלא הסכנה לקיום התורה. השלטון היווני השתמש בכוחו המדיני כדי לקדם את מטרותיו התרבותיות; ולכן אף שהמאבק בין היהדות לבין ההלניזם היה בעיקרו מאבק תרבותי, היה צורך להילחם בשלטון היווני, כדי להבטיח את חירותה הרוחנית של תורת ישראל. ורק מתוך כך התעוררו החשמונאים לכינונה של מלכות יהודית. אם כן, ניצחון צבאי-מדיני זה הוא ניצחונה של תורת ישראל על תרבויות הניכר שניסו להטמיעה, ולכן הוא ניצחון עַל-זמני, האקטואלי עד היום.
כדי שתובן היטב מהותו של נס הניצחון במלחמה ולא תוחלף המטרה באמצעי, בא עמו יחד נס פך השמן במנורת המקדש. מבחינה הלכתית, נס פך השמן לא היה נחוץ, כיוון ש"טומאה הותרה בציבור", כלומר כאשר אין שמן טהור, מותר להדליק את המנורה בשמן טמא. נס פך השמן היה נחוץ מבחינה רעיונית, להדגיש את עיקר מהותו של הניצחון, שלא יתפרש שלא כראוי. מתחילת ימי בית שני, הפכה המנורה לסמל לאומי המסמל את לימוד התורה. השמן והנר הם סמל ההתמדה והשקידה, סמל אור החכמה מעל חשכת הבערות והסכלות. ועל כן הנס שאירע בנרות המנורה בא להעיד על המהפך הרוחני הכללי שבא עם הניצחון הצבאי על היוונים, והוא ניצחונה של תורת ישראל על החכמה היוונית והתרבות ההלניסטית. בכך מתברר ערכו של הניצחון הצבאי, בהיותו אמצעי לניצחון הרוחני.
אם כן, נס הניצחון במלחמה ונס פך השמן אינם שני נסים, אלא שני פנים של מאורע אחד. ניצחון ישראל על יוון בימי החשמונאים היה ניצחון כפול - בחומר וברוח; אלא שהתוכן הרוחני של הניצחון היה המטרה, והניצחון המדיני הצבאי היה אמצעי לו. לכן אף שנס פך השמן היה רק שבעה ימים, שכן ביום הראשון השמן דלק בדרך הטבע, חוגגים אנו שמונה ימים - יום אחד כנגד הניצחון, שהיה הכרחי כאמצעי, ושבעה ימים כנגד נס פך השמן - אך כל החג הוא יחידה אחת. אין כאן שני דברים נפרדים - ניצחון צבאי מדיני וניצחון רוחני, אלא שניהם קשורים זה בזה כשלהבת בנר. גבורת הגוף וגבורת הרוח התלכדו יחד לאבוקה אחת, כאשר הגוף הלאומי נושא על גביו את רוח ישראל, שהיא העיקר, והיא תכלית לו.
לכן גם כשמלכות בית חשמונאי הפכה את האמצעי לתכלית, והחלה להתפורר, גם כשבא החורבן בעקבות התפוררות זו, ובטלו כל ההישגים הצבאיים והמדיניים - ערכו הרוחני של החג נשאר לדורי דורות. ניצחון הטהרה על הטומאה וניצחון האור על החושך, אינם בטלים, אף כאשר פסקה מלכות בית חשמונאי.
כוח העמידה המפעים של החשמונאים, שהתמודדו מול תרבות שכבשה את העולם כולו ואף חלק ניכר מעם ישראל, נחקק בנו לנצח. בימים ההם נתפסה תרבות יוון כתרבות הנאורה והמתקדמת ביותר, ונחשבה לאור גדול. היא כבשה את העולם כולו, בלעה ומחקה תרבויות עתיקות יומין, ורבים נהו אחריה. נגד כל העולם האנושי, ונגד הלחץ התרבותי, החברתי, התודעתי, ואף הצבאי והמדיני האדיר, שהפעילה מלכות יוון, נשארו החשמונאים דבקים בתורת ישראל. הם נשארו דבקים באמונתם ובידיעת האמת הברורה שתרבות ישראל היא האור, ואילו תרבות יוון היא חושך לישראל ואף לאנושות כולה: "'וְהָאָרֶץ הָיְתָה תֹהוּ וָבֹהוּ וְחֹשֶׁךְ עַל פְּנֵי תְהוֹם'... וחושך זה גלות יון, שהחשיכה עיניהם של ישראל בגזירותיהן, שהיתה אומרת להם, 'כתבו על קרן השור שאין לכם חלק באלקי ישראל'". בני חשמונאי לא התבלבלו מן הרוחות הנושבות, לא זזו מעמדתם, ואף יצאו להילחם במעצמה האדירה שכבשה את העולם, ביודעם כי "מעט מן האור דוחה הרבה מן החושך". מתוך גבורת החשמונאים, יכולים אף אנו לשאוב כוח ולעמוד איתן מול תרבויות הניכר המנסות לכבוש את העולם כולו ואותנו, וחותרות לשנות את ערכינו, את זהותנו ואת תודעתנו. יכולים אנו לעמוד באמונתנו ובנאמנותנו לתורה ולתרבות ישראל האמיתית, ולהילחם נגד הקמים עלינו, מתוך הכרה בהירה שיסודות רבים בתרבותם, בעיקר בתרבות הפנאי, הם חושך לעולם, ותרבות ישראל היא האור שיביא ברכה והצלחה לעולם כולו.
מכוח גבורת החשמונאים ומכוח נרות החנוכה המפרסמים את הנס לדורות, נזכה שתקוים בנו נבואת הנביא ישעיהו: "קוּמִי אוֹרִי כִּי בָא אוֹרֵךְ וּכְבוֹד ה' עָלַיִךְ זָרָח. כִּי הִנֵּה הַחֹשֶׁךְ יְכַסֶּה אֶרֶץ וַעֲרָפֶל לְאֻמִּים וְעָלַיִךְ יִזְרַח ה' וּכְבוֹדוֹ עָלַיִךְ יֵרָאֶה. וְהָלְכוּ גוֹיִם לְאוֹרֵךְ וּמְלָכִים לְנֹגַהּ זַרְחֵךְ".
<h2>פרק ג - ימי החנוכה</h2>
<h3>תקנת ימי החנוכה</h3>
בפתיחת הלכות חנוכה, מבאר הרמב"ם את עניינם של ימי החנוכה, את הצרה שהייתה לישראל בזמן מלכות יוון ואת הישועה שנושעו בימים ההם:
"בבית שני גזרו מלכי יוון גזרות על ישראל, ולא הניחו אותם לעסוק בתורה ובמצוות, ופגעו בבנותיהם ובממונם, ונכנסו להיכל ופרצו בו פרצות וטמאו הטהרות, והצרו מאוד לישראל ולחצום לחץ גדול. עד שריחם עליהם אלוקי אבותינו והושיעם מידם והצילם, וגברו בני חשמונאי הכהנים הגדולים והרגום והושיעו ישראל מידם. והעמידו מלך מן הכהנים, וחזרה מלכות לישראל יותר ממאתיים שנה עד החורבן.
וכשגברו ישראל על אויביהם ואִבְּדוּם, בחמישה ועשרים בחודש כסלו היה, ונכנסו להיכל ולא מצאו שמן טהור במקדש אלא פך אחד, ולא היה בו להדליק אלא יום אחד בלבד, והדליקו ממנו את נרות המנורה שמונה ימים, עד שכתשו זיתים והוציאו שמן טהור.
ומפני זה התקינו חכמים שבאותו הדור שיהיו שמונת הימים האלו ימי שמחה והלל, ומדליקין בהם הנרות בערב על פתחי הבתים להראות ולגלות הנס, ואין מספידים בהם ואין מתענים בהם".
כפי שמבואר ברמב"ם, שתי מצוות תיקנו חכמים בחנוכה: להדליק נרות ולומר הלל; ושני איסורים אסרו: להתענות (לצום) ולהספיד.
<h3>הלל</h3>
בכל יום מימי החנוכה אומרים הלל שלם בברכה. אין מסתפקים באמירת הלל פעם אחת, כיוון שנס פך השמן התחדש בכל יום, ולכן אומרים בכל יום הלל, על הנס שארע באותו יום.
נשים פטורות מאמירת הלל בחנוכה, כיוון שזו מצווה התלויה בזמן. אך טוב שגם הן תאמרנה הלל בחנוכה, ושני טעמים לכך. טעם אחד הוא שאישה המקיימת מצווה התלויה בזמן, מקבלת על כך שכר כמי ש'אינה מצוּוה ועושה'. וטעם שני הוא שיש פוסקים הסוברים שאישה חייבת באמירת הלל בחנוכה, כיוון שגם הנשים נושעו מגזרות היוונים, ועליהן להודות לה' על כך; ואף שאין הלכה כדבריהם, טוב לחשוש לדעתם.
לדעת הרמב"ם ועוד ראשונים, אישה המקיימת מצווה התלויה בזמן אינה רשאית לברך לפני קיום המצווה, כיוון שנוסח הברכה הוא: "אשר קידשנו במצוותיו וציוונו", והיא אינה מצוּוה. כדעה זו פסק מרן השלחן ערוך, וכן נוהגות יוצאות ספרד. לכן אישה יוצאת ספרד האומרת הלל בחנוכה, לא תברך על ההלל. אך לדעת רבנו תם ועוד ראשונים, אישה המקיימת מצווה התלויה בזמן צריכה לברך לפני קיום המצווה, והיא יכולה לומר "אשר קדשנו במצוותיו וציוונו", כיוון שעַם ישראל בכללו הצטווה בכך, והנשים הן חלק מעם ישראל. כדעה זו פסק הרמ"א, וכן נוהגות יוצאות אשכנז. לכן אישה יוצאת אשכנז האומרת הלל בחנוכה, תברך על ההלל.
<h3>אמירת "על הניסים" בתפילה ובברכת המזון</h3>
כדי להוסיף בהודאה, תיקנו חכמים לומר בתפילה ובברכת המזון את תפילת "על הניסים", שמתואר בה בקצרה נס הניצחון במלחמה, וגם נס פך השמן רמוז בה. בתפילה אומרים "על הניסים" בברכת "מודים", ובברכת המזון אומרים "על הניסים" בברכת "נודה לך". תפילת "על הניסים" נאמרת דווקא בברכות אלו, משום שהן עוסקות בהודאה, ועניינה של תפילת "על הניסים" הוא הודאה. בברכת מעין שלוש אין חלק מיוחד להודאה, ולכן אין מזכירים את חנוכה בברכה זו.
כיוון שחג החנוכה אינו חג מהתורה, הזכרתו בתפילה אינה חשובה עד כדי כך שיצטרכו לחזור על ברכה כדי להשלימה. לכן אדם ששכח לומר "על הניסים" ושם לב לכך תוך כדי ברכת "מודים", קודם שאמר את שם ה' שבחתימת הברכה, ("ברוך אתה ה'"), יחזור למקום שטעה ויאמר "על הניסים". אך אם הוא שם לב לכך אחרי שאמר את שם ה' שבחתימת ברכת "מודים", לא יחזור ויאמר "על הניסים", אלא ימשיך בתפילתו כרגיל. זאת כיוון שאם יחזור למקום שטעה ויאמר "על הניסים", הברכה שאמר תיחשב ברכה לבטלה. במקרה זה טוב לומר בסוף התפילה לאחר "אלוקי נצור", לפני "יהיו לרצון": "הרחמן הוא יעשה לנו ניסים ונפלאות כשם שעשה לאבותינו בימים ההם בזמן הזה, בימי מתתיהו וכו'".
וכן הדין בברכת המזון - אם אדם שכח לומר "על הניסים" ושם לב לכך תוך כדי ברכת "נודה לך", לפני שאמר את שם ה' שבסיום הברכה, יחזור למקום שטעה ויאמר "על הניסים". ואם נזכר לאחר שאמר את שם ה' שבחתימת ברכת "נודה לך", לא יחזור ויאמר "על הניסים", אלא ימשיך בברכתו כרגיל. וטוב במקרה זה לומר בסוף הברכה הרביעית של ברכת המזון: "הרחמן הוא יעשה לנו ניסים וכו'".
<h3>אמירת וידוי, תחנון ו"למנצח"</h3>
אין אומרים וידוי ותחנון בחנוכה, וכן אין אומרים את מזמור "לַמְנַצֵּחַ וכו' יַעַנְךָ ה' בְּיוֹם צָרָה" שקודם ל"ובא לציון", שכן ימי חנוכה הם ימי שמחה והלל, ולא ימי צרה.
<h3>קריאת התורה</h3>
בחנוכה קוראים בתורה את פסוקי פרשת נשא העוסקים בקרבנות שהקריבו הנשיאים בחנוכת המשכן, כיוון שבחנוכה חנכו את המקדש בזמן החשמונאים; ומעלים לתורה שלושה עולים. ביום שחל בו ראש חודש טבת, מוציאים שני ספרי תורה, ומעלים לתורה ארבעה עולים. בספר הראשון קוראים את הפסוקים בפרשת פנחס העוסקים במצווה להקריב קרבן מוסף בראש חודש, ומעלים לקריאה זו שלושה עולים, ובספר השני קוראים בפרשת הנשיאים, ומעלים לקריאה זו עולה אחד.
<h3>איסור התענית</h3>
אסור להתענות בחנוכה, כיוון שימי החנוכה הם ימי שמחה, והתענית פוגעת בשמחה. לכן חתן או כלה יוצאי אשכנז הנוהגים להתענות ביום חתונתם, לא יתענו כאשר יום חתונתם חל בחנוכה. וכן הנוהגים להתענות ביום פטירת הוריהם, לא יתענו כאשר יום הפטירה חל בחנוכה.
<h3>סעודות החג</h3>
אף שאסור להתענות בחנוכה, אין חובה לעשות סעודה בחנוכה, ודי לאכול במשך היום אכילה קלה או לשתות מים. ואף שבפורים יש מצווה לעשות סעודה, בחנוכה לא תיקנו חכמים לעשות כן, כיוון שדרך ההודאה על הישועה מותאמת לגזרה שממנה נושענו. בפורים הגזרה הייתה על הגוף, "להשמיד להרוג ולאבד", ולכן ההודאה על הנס היא בסעודה, המשמחת את הגוף. אך בחנוכה הגזרה הייתה על הרוח, "להשכיחם תורתך ולהעבירם מחוקי רצונך", ולכן ההודאה היא רוחנית - בהלל ובתפילת "על הניסים".
אמנם רבים נוהגים לעשות סעודות בחנוכה לכבוד החג, כיוון שיש פוסקים שסוברים שגם בחנוכה יש מצווה לעשות סעודה. ואף שאין הלכה כדבריהם וסעודות אלו נחשבות סעודות רשות, נוהגים לומר בהן דברי תורה וזמירות ותשבחות, ועל ידי זה הסעודה מתעלה ונחשבת סעודת מצווה.
יש הנוהגים לאכול בחנוכה מאכלי חלב, זכר לנס שנעשה על ידי יהודית, בתו של יוחנן כהן גדול, שהאכילה את ראש האויבים גבינה כדי שיצמא, ואחר כך השקתה אותו יין עד שהשתכר ונרדם, וכרתה את ראשו; וכשראו החיילים שגיבורם מת, ברחו. וכן נוהגים לאכול סופגניות ולביבות מטוגנות בשמן, זכר לנס שנעשה בשמן.
טוב ללבוש בחנוכה בגדים מכובדים לכבוד החג.
<h3>הספד ועלייה לקבר</h3>
אסור להספיד בחנוכה, כיוון שהספד מעורר צער ובכי ופוגע בשמחת החג. אך דיני אבלות נוהגים בחנוכה, וכן מנחמים אבלים בחנוכה.
יש מיוצאי ספרד שנוהגים שלא לעלות לקבר בסיום השבעה, בסיום השלושים או ביום השנה היוצאים בימי החנוכה, כדי שלא להגיע לידי צער ובכי, אלא עולים לקבר לפני חנוכה או לאחריו. ומנהג יוצאי אשכנז וחלק מיוצאי ספרד לעלות לקבר בחנוכה. ומותר לפקוד קברי צדיקים בחנוכה, כיוון שהדבר אינו מעורר צער ובכי.
<h2>פרק ד - הדלקת נרות החנוכה - חביבות המצווה ומעלתה</h2>
כמבואר לעיל, מלבד מצוות ההלל, תיקנו חכמים בחנוכה את מצוות הדלקת הנרות. על מצווה זו כותב הרמב"ם שהיא "מצוה חביבה עד מאוד". ואכן, התייחדה מצווה זו בכמה עניינים המלמדים על חביבותה וחשיבותה. למשל, יש בה שתי רמות של הידור - 'מהדרין' ו'מהדרין מן המהדרין', דבר שאינו קיים בשום מצווה אחרת. כמו כן, עני שאין לו כסף לקנות נרות לחנוכה, צריך לבקש צדקה או למכור את בגדיו כדי שיוכל לקיים את המצווה, וחובת השתדלות גדולה כל כך כמעט שאינה קיימת בשום מצווה אחרת. וכל זה מחמת חביבות המצווה וחשיבותה, שיש בה פרסום ניסי ה', ומתוך פרסום ניסי ה' אנו מתעוררים להתבונן בהשגחת ה' ובאהבתו המיוחדת לעם ישראל ולשומרי בריתו, ואלו יסודות עיקריים בתורה.
יש בהדלקת נרות החנוכה מהארת נרות המנורה בבית המקדש. כאשר הצטער אהרון הכהן על שלא היה שותף לקורבנות הנשיאים בחנוכת המשכן, אמר לו הקב"ה: 'אל תתיירא, לגדולה מזאת אתה מוכן, הקורבנות נוהגים רק בזמן שבית המקדש קיים, אבל נרות המנורה שאתה מדליק, נוהגים לעולם'. ואף שגם הדלקת נרות המנורה אינה נוהגת כשבית המקדש אינו קיים, פירש הרמב"ן שהכוונה היא לנרות החנוכה, שיש בהם מהארת נרות המקדש; וכל אחד מישראל שמדליק נרות בפתח ביתו, הרי הוא ככהן המדליק את נרות הקודש בבית המקדש.
בספרי חסידות הוסיפו שיש בנרות חנוכה מהארת האור הגנוז שנברא ביום הראשון לבריאה, וגנזו הקב"ה לצדיקים לעתיד לבוא. ורמז לדבר, שאותו האור האיר לאדם הראשון ל"ו שעות, ומספר הנרות שמדליקים בכל ימי חנוכה יחד, גם הוא ל"ו.
מנרות חנוכה אנו לומדים מהו כוחן של אמונה ותורה, ושואבים עידוד וביטחון ביכולתנו להאיר את העולם, גם בשעותיו הקשות. ימי כסלו, הימים שבהם אור היום מועט וחושך הלילה מרובה, והרוחות והקור מתגברים בעולם, הם הימים להיזכר כי תרבות קטנה וטהורה תכניע בסופו של דבר תרבויות חומרניות וגדולות. האיכות תנצח את הכמות, והאור ינצח את החושך.
יש להדליק את הנרות מתוך שמחה יתרה, כיוון שמצווה זו מזדמנת פעם בשנה. וטוב ללבוש בגדים מכובדים לקראת ההדלקה, כדי לכבד את המצווה.
<h2>פרק ה - עיקר התקנה בהדלקת הנרות ודין מהדרין מן המהדרין</h2>
<h3>עיקר התקנה ונרות ההידור</h3>
מעיקר הדין, די להדליק בכל יום משמונת ימי החנוכה נר אחד לכל בני הבית: ביום הראשון נר אחד, ביום השני נר אחד וכן הלאה, עד היום השמיני. ואפילו בני הבית מרובים, מדליקים רק נר אחד מדי יום. וזהו מה שאמרו בגמרא שהתקנה מעיקרה היא "נר איש וביתו". המהדרין מדקדקים שכל אחד מבני הבית יקיים את המצווה בעצמו, וידליק נר אחד בכל יום. למשל, כשיש בבית חמישה אנשים, ביום הראשון כל אחד מדליק נר אחד, וכן ביום השני כל אחד מדליק נר אחד, וכן הלאה, עד היום השמיני. והמהדרין מן המהדרין אינם מסתפקים בנר אחד בכל יום, אלא מוסיפים בכל יום נר נוסף, כך שביום הראשון מדליקים נר אחד וביום השמיני שמונה נרות. זאת כיוון שככל שעברו הימים, כך התרבה הנס, ולכן מוסיפים נר בכל יום.
<h3>דין מהדרין מן המהדרין</h3>
הפוסקים נחלקו כיצד לפרש את דין המהדרין מן המהדרין. לדעת הרמ"א, המהדרין מן המהדרין מקיימים את הידור המהדרין, שכל אחד מבני הבית מדליק נרות בעצמו, והם מוסיפים הידור נוסף, שבכל יום מוסיפים נר לכל אחד. כלומר לשיטתם, ביום הראשון מדליק כל אחד מבני הבית נר אחד, ביום השני - שני נרות וכן הלאה, עד היום השמיני, שבו כל אחד מבני הבית מדליק שמונה נרות; וכן נוהגים יוצאי אשכנז.
לדעת השלחן ערוך, המהדרין מן המהדרין מוותרים על הידור המהדרין, שבו כל אחד מקיים את המצווה בעצמו, והם מהדרים רק בכך שמוסיפים נר בכל יום. כלומר לפי שיטתם, רק בעל הבית מדליק נרות, והוא מוסיף כל יום נר - ביום הראשון הוא מדליק נר אחד, ביום השני - שני נרות וכן הלאה, עד היום השמיני שבו הוא מדליק שמונה נרות, וכל בני הבית יוצאים בהדלקתו; וכן הוא מנהג יוצאי ספרד. הטעם למנהג זה הוא שלפי דעה זו, עיקר ההידור הוא בהדגשת התגדלות הנס מיום ליום, ולשם כך צריך שיהיה ניכר שמוסיפים נר בכל יום. כאשר כל אחד מבני הבית מדליק נרות, קשה לעמוד על מספר הנרות, ותוספת הנר שבכל יום אינה ניכרת, ואילו כאשר רק בעל הבית מדליק נרות, הוספת הנר מיום ליום ניכרת.
למנהג יוצאי ספרד, מצוות הדלקת נרות מיוחדת בכך שגם המקיימים אותה בהידור אינם מדליקים את הנרות בעצמם, אלא כל בני הבית יוצאים בהדלקת אבי המשפחה. בדרך כלל, כל אדם מקיים את מצוות החג בעצמו, ואבי המשפחה אינו אוכל מצה עבור כל בני הבית, ואינו יושב בסוכה עבורם. לעומת זאת, בחנוכה המצווה היא "נר איש וביתו" - כל המשפחה מתלכדת ויוצאת בהדלקה אחת. אפשר שהסיבה לכך היא שאחת המטרות של היוונים הייתה לפגוע בתא המשפחתי ובקדושת הבית היהודי. הם גזרו שכל בתולה שנישאת, תיבעל להגמון (שר יווני) תחילה, במטרה לטמא את הקשר המקודש בין איש לאשתו. וכן מובא בקובץ מדרשים מתקופת הגאונים, שהיוונים גם עקרו את דלתות הבתים. הדלת מאפשרת לתחום את המרחב הביתי ולייצר מרחב משפחתי, ועקירתה אינה מאפשרת לקיים מרחב משפחתי אינטימי, צנוע, מאחד ומלכד, ומכניסה את הרחוב לתוך הבית. כנגד זה תיקנו חז"ל שנקיים את מצוות נר חנוכה בדרך של "נר איש וביתו" - במקום שכל אחד ואחד ידליק את הנר הפרטי שלו, כל בני הבית יתלכדו ויתאחדו סביב הנר של אבי המשפחה, ידליקו יחד אור של מצווה וקדושה, ויחזקו על ידי זה את קדושת הבית.
כאשר כמה אנשים מדליקים נרות באותו בית, יש להרחיק את החנוכיות זו מזו, כדי שיהיה ניכר כמה נרות הדליק כל אחד.
<h3>חובת הנשים במצוות נר חנוכה</h3>
אישה חייבת במצוות נר חנוכה, אף שזו מצוות עשה התלויה בזמן, כיוון שגם הנשים נושעו מגזרות היוונים. כמו כן, אחד מניסי החנוכה נעשה על ידי אישה, יהודית בתו של יוחנן כהן גדול, שהאכילה את ראש האויבים גבינה כדי שיצמא, ואחר כך השקתה אותו יין עד שהשתכר ונרדם, וכרתה את ראשו, וכשראו חייליו שגיבורם מת, ברחו. לכן נשים שגרות לבדן בבית, תקפדנה להדליק נרות חנוכה.
<h3>מהדרין מן המהדרין לבנות הבית</h3>
גם למנהג יוצאי אשכנז, שכל אחד מבני הבית מדליק לעצמו, אישה נשואה אינה צריכה להדליק נרות בפני עצמה, שכן אשתו של אדם כגופו, והיא יוצאת בהדלקתו. וכן בנות הבית אינן צריכות להדליק בפני עצמן, ויוצאות בהידור בהדלקת אבי הבית. זאת כיוון שחכמים לא רצו לקבוע נורמה שבת מהדרת במצווה יותר מאימהּ. ועוד, שחכמים לא חייבו אישה לנהוג בהידור בתקופת רווקותה, כאשר היא לא תמשיך לקיים הידור זה לאחר נישואיה, כיוון ששלמות הופעת האיש והאישה היא כאשר הם נשואים, ותקופת הרווקות היא תקופה זמנית ועראית.
למנהג יוצאי אשכנז, אף שאישה נשואה ובנותיה יוצאות בהידור בהדלקת בעל הבית, אם הן רוצות להדליק נרות בפני עצמן, הן רשאיות להדליק ולברך.
<h3>ילדים קטנים</h3>
למנהג יוצאי אשכנז, גם ילדים קטנים שהגיעו לחינוך (גיל שש בערך) מדליקים נרות בפני עצמם. וילד קטן מיוצאי ספרד שרוצה מאוד להדליק נרות לעצמו, יכול להדליק בברכה, שכן כיוון שקטן חייב במצוות רק מדין חינוך, הוא יכול לנהוג כשיטה הלכתית מבוססת, אף שאביו אינו נוהג כן. וגם כאשר הקטן אינו מדליק נרות לעצמו, אפשר לשתף אותו במצווה ולתת לו להדליק את נר השַמָש של בעל הבית.
<h3>נוכחות בני הבית בהדלקה</h3>
ראוי שכל בני הבית יהיו נוכחים בשעת ההדלקה, כדי להרבות בפרסום הנס, וכדי שכל בני הבית ישמעו את אבי המשפחה מברך את ברכת "שעשה ניסים", ויצאו בזה ידי חובת הסוברים שכל אדם שאינו מדליק נר בעצמו, צריך לברך ברכת "שעשה ניסים" כאשר הוא רואה את נרות החנוכה.
<h3>יציאת הבעל ידי חובה בהדלקת אשתו</h3>
מכיוון שאישה חייבת בהדלקת נר חנוכה, היא יכולה להוציא את בעלה ידי חובה, אך ראוי שהבעל יקיים את המצווה בעצמו, ולא יצא בהדלקת אשתו, כיוון ש'מצווה בו יותר מבשלוחו'. לכן, אדם שנמצא בדרך כלל בעבודה בזמן הדלקת הנרות, ישתדל מאוד לשוב הביתה מוקדם מהרגיל, כדי להדליק את הנרות בעצמו, ולא יסמוך על הדלקת אשתו. וכן מי שעוסק בתורה, ובדרך כלל מאחר לחזור לביתו, יזדרז לשוב לביתו כדי לקיים את מצוות נר חנוכה, ולא יצא בהדלקת אשתו.
<h2>פרק ו - זמן ההדלקה</h2>
<h3>זמן ההדלקה לכתחילה</h3>
מטרת הדלקת נר חנוכה היא לפרסם את הנס. לכן קבעו חכמים שזמן ההדלקה לכתחילה הוא "משתשקע החמה", שכן בזמן זה כבר מתחיל להחשיך ואור הנרות ניכר, אך עדיין יש אור, ואין רגילים להדליק נרות בשעה זו, וניכר שהנרות הודלקו לשם מצווה. כמו כן, בזמן זה אנשים חוזרים לביתם מעמל יומם, והם רואים את הנרות, ומתרבה פרסום הנס.
הראשונים נחלקו אם "משתשקע החמה" הוא הזמן שגלגל החמה נעלם מעינינו, מה שמכונה בשפתנו 'שקיעת החמה', או שהכוונה היא ל'צאת הכוכבים', שזהו הזמן שבו אור השמש שוקע ומסתלק, והוא מאוחר משקיעת החמה בכעשרים דקות. מנהג יוצאי ספרד וחלק מיוצאי אשכנז להדליק נרות בצאת הכוכבים, ויש מיוצאי אשכנז שנוהגים להדליק נרות בשקיעת החמה, וכל אחד ינהג כמנהג אבותיו.
<h3>הדלקת נרות וערבית</h3>
בקרב הנוהגים להדליק בצאת הכוכבים התעוררה השאלה אם להדליק נרות לפני תפילת ערבית או לאחריה. יש סוברים שיש להקדים את הדלקת הנרות, כיוון שעיקר זמן ההדלקה הוא דווקא בצאת הכוכבים. אך המנהג המקובל הוא להקדים את תפילת ערבית להדלקת הנרות, שכן בתפילת ערבית מקיימים את מצוות קריאת שמע, שהיא מצווה מן התורה, ויש להקדימה למצוות הדלקת נר חנוכה, שהיא מצווה מדרבנן. ועוד, שכלל בידינו: 'תדיר ושאינו תדיר, תדיר קודם'.
לפעמים אנשים חושבים שההתקדמות הרוחנית של האדם תלויה באירועים חריגים או בחוויה חד פעמית עם עוצמה גדולה. אבל האמת היא שההתקדמות הרוחנית תלויה בעיקר בעבודה קבועה ותדירית, שגרתית ויום-יומית. לכן, על אף חביבות מצוות נר חנוכה והייחוד שבה, עבודת ה' השגרתית של תפילת ערבית וקריאת שמע קודמת, ורק על גבה אנו מוסיפים את המצווה הייחודית והחד-פעמית של נר חנוכה, שמרוממת אותנו ונותנת לנו כוח להמשיך ולהתמיד בעבודה השגרתית והיום-יומית.
יש להזדרז להדליק את הנרות מיד לאחר תפילת ערבית, כדי שלא יעבור זמן ההדלקה, שעיקרו בחצי השעה הסמוכה לצאת הכוכבים. ומותר לרוץ מבית הכנסת הביתה כדי להדליק נרות. אמנם בדרך כלל אסור לרוץ ביציאה מבית הכנסת, כדי שהתפילה לא תראה כדבר מכביד ששמחים לסיימו, אך לצורך הדלקת נרות חנוכה מותר לרוץ, כיוון שניכר שהריצה היא לצורך מצווה. וכדאי להכין את הנרות לפני תפילת ערבית, כדי שאפשר יהיה להדליק את הנרות מיד לאחר התפילה ללא עיכוב.
אדם שרגיל להתפלל ערבית בשעה קבועה לאחר צאת הכוכבים, יכול להדליק את הנרות בצאת הכוכבים ולהתפלל בשעה שרגיל בה, שכן כיוון שבכל מקרה אין בדעתו להתפלל ערבית מיד בצאת הכוכבים, לא שייך כאן הכלל של 'תדיר ושאינו תדיר'.
<h3>עד מתי אפשר להדליק נרות</h3>
מי שלא הדליק נרות חנוכה בזמן, יכול להדליק 'עד שתכלה רגל מן השוק'. ופירשו בגמרא שהכוונה לזמן שבו עוזבים את השוק גויים שמכרו עצים להסקה, והתעכבו שם קצת אחרי שהסוחרים האחרים חזרו לביתם. ורמז יש בכך שהגדירו חכמים את זמן ההדלקה על פי גויים, ללמדנו שעלינו להפיץ את אור התורה והמצוות כך שגם הגויים יהיו מוארים על ידו.
בזמן התלמוד, משך הזמן של 'עד שתכלה רגל מן השוק' היה כחצי שעה לאחר זמן ההדלקה, כיוון שעם רדת החשכה, החנויות היו נסגרות, ואנשים לא הסתובבו בחוץ, שכן הרחובות לא היו מוארים. אולם בימינו, שנהנים מאור החשמל, וחיי המסחר ממשיכים זמן רב לאחר רדת החשכה, הזמן שתכלה רגל מן השוק מאוחר יותר, והוא סביב השעה שמונה בערב.
מי שלא הדליק נרות חנוכה עד שעבר הזמן שתכלה רגל מן השוק, יכול בדיעבד להדליק נרות חנוכה בברכה כל הלילה, עד עלות השחר. יש סוברים שהאפשרות להדליק נרות לאחר שכלתה רגל מן השוק היא רק אם יהיו אנשים שיראו את הנרות, כיוון שלדבריהם, כאשר הדלקת הנרות אינה נעשית בזמנה העיקרי, פרסום הנס הוא תנאי מעכב במצווה. לדעה זו, אדם שחזר לביתו בשעה מאוחרת, ובני ביתו אינם נמצאים בבית, אינו יכול להדליק נרות בברכה. ויש סוברים שהאפשרות להדליק נרות לאחר שכלתה רגל מן השוק היא גם אם לא יהיו אנשים שיראו את הנרות, כיוון שלדבריהם, פרסום הנס אינו תנאי מעכב במצווה. להלכה, לכתחילה יש להשתדל שיהיו אנשים שיראו את הנרות, כדי לצאת ידי כולם, אך כאשר הדבר אינו מתאפשר, אפשר להדליק נרות בברכה עד עלות השחר, גם אם לא יהיו אנשים שיראו את הנרות.
<h3>הדלקה בָּזמן כאשר אחד מבני הזוג עתיד לחזור הביתה לאחר שתכלה רגל מן השוק</h3>
בימינו סדרי העבודה השתנו מאוד לעומת העבר, ואנשים רבים עובדים זמן רב לאחר צאת הכוכבים. וכך קורה שבמשפחות רבות, הבעל חוזר מעבודתו לאחר שכלתה רגל מן השוק, דהיינו לאחר השעה שמונה בערב, ומתעוררת השאלה אם עדיף שהאישה תדליק את נרות החנוכה בזמן ותוציא את בעלה ידי חובה, או שנכון יותר שהבעל ידליק את נרות החנוכה מאוחר יותר, כשיחזור מעבודתו. יש סוברים שעדיף שהבעל ידליק את נרות החנוכה כשיחזור מעבודתו, כיוון שכלל בידינו: 'מצווה בו יותר מבשלוחו'. כלומר, גם כאשר ניתן לקיים מצווה על ידי שליח, מצווה על האדם לקיימה בעצמו, כיוון שעל ידי קיום המצווה בגופו, מתקן האדם את גופו ונעשה כלי מוכן לקבלת אור וקדושה. אך דעת רוב הפוסקים היא שעדיף שהאישה תדליק את נרות החנוכה בזמן, והבעל יצא בהדלקתה, כיוון שיש פוסקים הסוברים שלא ניתן להדליק נרות לאחר שכלתה רגל מן השוק, ואף שאין הלכה כדבריהם, הדלקת הנרות על ידי האישה בזמן שוודאי יוצאים בו ידי חובה, עדיפה על הדלקת הבעל בעצמו בזמן שיש מחלוקת אם מקיימים בו את המצווה. ועוד שיש סוברים שהדלקת האישה נחשבת לבעל כאילו הוא הדליק את הנרות בעצמו כיוון ש'אשתו כגופו'.
דין זה נכון גם כאשר הבעל נמצא בבית בשעת ההדלקה, ואשתו עתידה לחזור מעבודתה לאחר שתכלה רגל מן השוק. גם במקרה זה, עדיף שהבעל ידליק את הנרות בזמן, והאישה תצא ידי חובה בהדלקתו.
כאשר הדלקת הנרות בזמן ללא אחד מבני הזוג עלולה לגרום להפרת שלום הבית, עדיף לדחות את ההדלקה עד שובו של בן הזוג, כיוון שמעלת שלום הבית עדיפה על הדלקת הנרות בזמן.
<h3>הדלקה בָּזמן כאשר אחד מבני הזוג עתיד לחזור הביתה קודם שתכלה רגל מן השוק</h3>
כאשר הבעל או האישה אינם נמצאים בבית בחצי השעה הסמוכה לזמן ההדלקה, אך הם עתידים לחזור הביתה לפני הזמן שתכלה רגל מן השוק, דהיינו לפני השעה שמונה בערב, עדיף להמתין להם, כדי שהמשפחה תדליק את הנרות יחד, וכולם ישתתפו במצווה.
<h3>הדלקת הנרות מפלג המנחה</h3>
בשעת הדחק, אפשר להדליק נרות חנוכה בברכה מזמן פלג המנחה, דהיינו שעה ורבע זמנית לפני צאת הכוכבים (כארבעים וחמש דקות לפני השקיעה), ולשים כמות שמן כזו שהנרות ידלקו עד חצי שעה לאחר צאת הכוכבים. זאת כיוון שמצאנו בכמה מצוות שצריכות להיעשות בלילה, שניתן לעשותן כבר מפלג המנחה. והטעם לכך הוא שהארת היום שהולך ובא, מתנוצצת כבר מפלג המנחה. ועוד, שהדלקת הנרות היא זכר לנס שנעשה במנורת המקדש, ואותה היו מדליקים זמן רב לפני שקיעת החמה.
הלכה זו מצויה כאשר יש צורך לצאת מהבית מוקדם, ולא ניתן להמתין עד זמן הדלקת נרות, ואפשר אפוא להדליק את הנרות כבר מפלג המנחה, ומיד לאחר מכן לצאת לדרך. אך כיוון שהנרות נשארים דולקים ללא השגחה, יש לשים לב שהם מונחים בצורה בטוחה, שלא תתרחש שרפה חלילה.
אמנם כיוון שהאפשרות להדליק נרות מפלג המנחה ואילך אינה מוסכמת על כל הפוסקים, הטוב ביותר שבמצב כזה יסדרו בני המשפחה את הנרות בחנוכייה לפני צאתם, ויבקשו מאחד השכנים שידליק עבורם את הנרות בזמן ההדלקה, ובזה יקיימו את מצוות ההדלקה לדעת כולם, שכן 'שלוחו של אדם כמותו'.
<h3>אכילה ומלאכה לפני הדלקת נרות</h3>
חצי שעה לפני זמן הדלקת נרות, אסור לאדם לעשות דברים שעלולים להשכיח ממנו את קיום המצווה, כגון שינה, אכילת קבע ומלאכה שעשויה להתמשך. הנוהגים להדליק נרות בשקיעת החמה, צריכים להימנע מכל אלו חצי שעה לפני שקיעת החמה, והנוהגים להדליק נרות בצאת הכוכבים, צריכים להימנע מכל אלו חצי שעה לפני צאת הכוכבים.
האכילה האסורה היא אכילת קבע, אבל מותר לאכול לחם או עוגה בשיעור כביצה (56 סמ"ק), וכן מותר לאכול פירות וירקות ובשר ודגים ללא הגבלה.
אישה היוצאת ידי חובה בהדלקת בעלה, רשאית במקרה הצורך לאכול ולעשות מלאכה לפני הדלקת הנרות, ואינה צריכה לחשוש שבעלה ישכח להדליק. וכן בנים יוצאי ספרד הסמוכים על שולחן אביהם ויוצאים בהדלקתו, רשאים לאכול ולעשות מלאכה לפני הדלקת הנרות, ואינם צריכים לחשוש שאביהם ישכח להדליק.
<h3>לימוד תורה לפני הדלקת נרות</h3>
חכמים אסרו גם להתחיל ללמוד תורה בחצי השעה הסמוכה לצאת הכוכבים, שמא אדם ישקע בלימודו וישכח לקיים את המצווה, אך מותר ללמוד עניינים הקשורים לחנוכה, כיוון שתוכן הלימוד יזכיר לאדם את מצוות ההדלקה. ויש סוברים שמשום חשיבות הלימוד ומעלתו, לא אסרו חכמים ללמוד תורה בחצי השעה הסמוכה לצאת הכוכבים.
אדם שהתחיל ללמוד קודם לחצי השעה שלפני צאת הכוכבים, יכול להמשיך בלימודו עד זמן ההדלקה לדעת כולם, כיוון שחכמים לא הטריחו את האדם להפסיק מלימוד שכבר התחיל בו.
<h3>העמדת 'שומר' או יצירת תזכורת להדלקת הנרות</h3>
אדם שרוצה ללמוד, לאכול או לעשות מלאכה בחצי שעה הסמוכה להדלקת נרות, יכול לבקש מחברו (שאינו לומד, אינו עושה מלאכה ואינו אוכל אכילת קבע), שבהגיע זמן ההדלקה, יזכיר לו להדליק נרות, וכך יהיה מותר לו ללמוד, לאכול או לעשות מלאכה. וכן הוא יכול לכוון לעצמו שעון מעורר או לעשות תזכורת בטלפון הסלולרי, שיזכירו לו להדליק נרות, ובהישמע צלצול השעון או התזכורת, יפסיק מלימוד, מאכילה ומעשיית מלאכה, ויזדרז להדליק נרות. וכן אדם שנאלץ לעשות מלאכה בזמן הדלקת הנרות, כגון פועל שכיר שאינו יכול לקצר את יום עבודתו, יאמר לחברו באיזו שעה הוא עתיד לסיים את העבודה, ויבקש ממנו שיזכיר לו להדליק נרות באותה שעה; או שיכוון לעצמו שעון או יעשה תזכורת בטלפון, שיזכירו לו להדליק נרות לאחר סיום עבודתו.
בתי כנסת שמתקיים בהם שיעור בזמן הדלקת הנרות, יקדימו את השיעור או יאחרוהו, כדי שמשתתפי השיעור יוכלו להדליק נרות בזמן. ואף אם בעקבות הקדמת השיעור או דחייתו, חלק מן הלומדים ייעדרו מן השיעור, יש לעשות כן, כיוון שיש לבטל תורה כדי לקיים את מצוות ה' כראוי.
<h2>פרק ז - מקום ההדלקה וסידור הנרות</h2>
<h3>הדלקה בפתח הבית</h3>
שתי מטרות עמדו לעיני חז"ל כאשר קבעו את מקום הדלקת הנרות. מטרה אחת היא שיהיה בהדלקה הפרסום הגדול ביותר של הנס, שכן עיקרה של מצוות הדלקת הנרות היא לפרסם את הנס. ומטרה שנייה היא שההדלקה תהיה בצמוד לבית, כדי שיהיה ניכר מי הדליק את הנר. לכן אמרו חכמים: "נר חנוכה מצוה להניחה על פתח ביתו מבחוץ", שכן על ידי זה הנס מתפרסם לעוברים ולשבים, וניכר מי הדליק את הנר. ורמז יש בכך שמדליקים את הנרות בפתח הבית מבחוץ, שמגמתנו היא שאור התורה והקדושה שבתוך הבית, יאיר את כל המרחבים סביב, ולא יצטמצם רק לביתו הפרטי של כל אחד ואחד.
כאשר פתח הבית מוסתר מעט מבני רשות הרבים ויש יותר פרסום הנס בהדלקה בחלון הפונה לרשות הרבים מאשר בהדלקה בפתח הבית, נחלקו הדעות: יש סוברים שיש להדליק את הנרות בפתח הבית, כיוון שכך הייתה עיקר התקנה, ויש סוברים שעדיף להדליק בחלון, כדי להרבות בפרסום הנס, וכן הלכה.
<h3>מקום הנחת הנרות בפתח הבית</h3>
כשמדליקים את הנרות בפתח הבית, מצווה להניחם בטפח הסמוך לפתח, כדי שהעוברים בפתח יראו את הנרות. ומניחים את הנרות בצד שמאל של הפתח, כדי שהעוברים בפתח יהיו מוקפים במצוות - מזוזה מימין ונר חנוכה משמאל. וכשהעובר בפתח לבוש בציצית, מעלת הציצית מצטרפת למעלת הנר והמזוזה, ועליו נאמר: "וְהַחוּט הַמְשֻׁלָּשׁ לֹא בִמְהֵרָה יִנָּתֵק". ואם אין בפתח מזוזה, יש להניח את הנרות מימין, שכן בכל דבר מצווה מעדיפים את צד ימין, משום שהימין מסמל את מידת החסד והשמאל את מידת הדין, ויש להעדיף את מידת החסד על פני מידת הדין.
<h3>גובה הנר</h3>
לכתחילה, יש להניח את הנרות בפתח כך שהשלהבת של הנר תהיה גבוהה משלושה טפחים (24 ס"מ) ונמוכה מעשרה טפחים (80 ס"מ). זאת כדי שיהיה ניכר שהנרות הודלקו לשם מצווה ויתרבה פרסום הנס; שכן מצד אחד, אדם המדליק נר כדי להאיר, אינו מניח את הנר בגובה שעד עשרה טפחים, אלא מניח אותו גבוה יותר, כדי שיאיר מרחב גדול, ומצד שני, נר המונח בגובה של פחות משלושה טפחים מן הקרקע, אינו ניכר לעוברים ולשבים.
מקומם של נרות החנוכה אינו יכול להיות גבוה מעשרים אמה (9.6 מטר), כיוון שנרות הנמצאים בגובה רב אינם נראים לעוברים ולשבים, ואינם מפרסמים את הנס.
<h3>הדלקה בחלון</h3>
בזמן חז"ל, היו אנשים שהתגוררו בחדר בקומה שנייה, ולא הייתה להם כניסה נפרדת אליו, אלא היו נכנסים לחדרם דרך הפתח שבקומה הראשונה, ומשם היו עולים לחדר שבקומה השנייה. אִילו הדרים בקומה השנייה היו מדליקים את נרות החנוכה בפתח הבית שבקומה הראשונה, היו העוברים והשבים סבורים שנר זה הודלק על ידי בעל הדירה התחתונה. לכן תיקנו חז"ל שהדר 'בעלייה' (בקומה השנייה) ידליק את נרות החנוכה בחלון חדרו הפונה לרשות הרבים, וכך יהיה ברור שהוא זה שהדליק את הנר.
<h3>הדלקה בתוך הבית</h3>
בתקופת האמוראים, כאשר היהודים היו תחת שלטון הפרסים, לפעמים הייתה סכנה להדליק את נרות החנוכה בפתח הבית או בחלון, מפני שביום חגם התירו הפרסיים להבעיר אש רק בבית העבודה זרה שלהם, ולפעמים חל יום חגם בימי החנוכה. כדי שגם במצבים כאלו, יהיה ניתן לקיים את מצוות נרות החנוכה, אמרו חכמים שבשעת הסכנה, אין צורך להדליק את הנר בפתח הבית או בחלון, אלא "מניחו על שולחנו ודיו". ורמז יש בכך, שאף כאשר איננו זוכים להאיר את כל המרחבים סביבנו באור התורה והמצוות, עדיין מוטל על כל אחד ואחד להאיר את ביתו הפרטי באורם.
<h3>הדין בזמן הזה</h3>
במשך הגלות נהגו להדליק את הנרות בתוך הבית, מחשש סכנה. אבל בזמן הזה, בחסדי ה' חזרנו לארץ ישראל, וניתן להדליק את נרות החנוכה בפתח הבית ולפרסם את הנס בהשקט ובבטחה, ולכן ראוי להדליק את הנרות בפתח הבית, כפי עיקר התקנה. וכדי שהנרות לא יכבו, מניחים אותם בתיבת זכוכית. אמנם עדיין רבים נוהגים להדליק את נרות החנוכה בתוך הבית, ונאמרו כמה טעמים להצדיק מנהג זה. טעם אחד הוא שכיוון שהייתה סכנה בדבר, שוב לא חזר המנהג לקדמותו. טעם שני הוא שבזמן הזה, שנוהגים להדליק נרות גם בבית הכנסת, פרסום הנס לרבים מתקיים כבר בהדלקה בבית הכנסת, ולכן נחלש החיוב להדליק בפתח הבית מבחוץ כדי לפרסם את הנס לרבים. וטעם שלישי הוא שיש עדיין מקומות בעולם שהנחת נרות החנוכה בפתח הבית מבחוץ עלולה להביא לידי סכנה, ואין דנים כל מקום ומקום בנפרד, אלא דין אחד הוא לכל ישראל.
הנוהגים להדליק נרות בתוך הבית, ישתדלו להניח את הנרות בחלון הפונה לרשות הרבים, כדי לפרסם את הנס לבני רשות הרבים.
<h3>בית עם חצר</h3>
בית שבחזיתו יש חצר, נחלקו הראשונים אם יש להדליק את הנרות בפתח הבית או בפתח החצר. לדעת רש"י, עדיף להדליק בפתח הבית, שכן על ידי זה ניכר יותר מי הדליק את הנר, והנס מתפרסם גם כך, כי עוברים ושבים יכולים לראות את הנר דרך פתח החצר. ולדעת התוספות, יש להדליק בפתח החצר, כיוון שכך הנרות נראים טוב יותר לעוברים ולשבים, ויש בכך יותר פרסום הנס, וכדעה זו פסק מרן השלחן ערוך.
בעבר היו אופים, מבשלים, מכבסים ועושים שימושים נוספים בחצרות הבתים, אך בזמננו כל צרכי המגורים נעשים בתוך הבית, והחצר משמשת בעיקר לנוי. על סמך שינוי זה במציאות, חידש החזון איש שבזמננו יש להדליק את הנרות בפתח הבית גם לדעת התוספות, כיוון שבעבר, פתח החצר היה פתח מקום המגורים, ולכן תיקנו להדליק בו, מה שאין כן בזמננו. רבים חולקים על החזון איש, וסוברים שעיקר הטעם שיש להדליק בפתח החצר הוא כיוון שפתח החצר סמוך לרשות הרבים ועל ידי זה מתרבה פרסום הנס, ולכן יש להדליק את הנרות בפתח החצר גם בזמננו, וכן הלכה.
<h3>בניין קומות</h3>
נחלקו הפוסקים היכן ידליקו את נרות החנוכה אנשים הגרים בבניין רב קומות, ונאמרו בעניין זה שלוש דעות. יש סוברים שהחלל המשותף בבניין נחשב כחצר משותפת של הדיירים, ולכן יש להדליק את הנרות בפתח הבניין, שהוא כפתח החצר. ואם הבניין מוקף בחצר, יש להדליק את הנרות בפתח החצר הפונה לרשות הרבים. ויש סוברים שהחלל המשותף אינו נחשב כחצר, כיוון שהוא משמש רק למעבר, ולכן יש להדליק את הנרות בפתח הדירה של כל אחד. ויש סוברים שיש להדליק את הנרות בחלון הפונה לרשות הרבים. זאת משום שאין להדליק בפתח הדירה, כיוון שנרות המונחים בפתח הדירה אינם מפרסמים את הנס לבני רשות הרבים, ואין להדליק בפתח הבניין, כיוון שהדלקת נרות רבים בפתח בניין שפתחי דירותיו אינם נראים לעוברים ברשות הרבים, תגרום לכך שלא יהיה ניכר מי הדליק נרות אלו. ועוד שיש סוברים שהחלל המשותף בבניין אינו נחשב כחצר, כיוון שהוא משמש רק למעבר.
למעשה, עדיף לנהוג כשיטה השלישית ולהדליק את הנרות בחלון הפונה לרשות הרבים. ונכון להניח את הנרות בחלון באופן שגם בני הבית יראו את הנרות, ויהיה בכך פרסום גם לבני הבית. ואפילו אם חלון הבית גבוה עשרים אמה מרשות הרבים (9.6 מטר), יש להדליק בחלון, כיוון שיש בכך קצת פרסום לבני רשות הרבים. ואם יש סביב הבית בניינים גבוהים שחלון הבית נשקף אליהם, יש בכך פרסום גם לדיירי הבניינים הללו.
<h3>סידור הנרות בחנוכייה וסדר ההדלקה</h3>
מסדרים את הנרות בחנוכייה ומדליקים אותם באופן כזה שיתקיימו שני עניינים: א. שהנר הראשון שיודלק יהיה הנר שהוסיפו באותו יום, שכן נר זה מציין את הנס הגָדֵל מיום ליום. ב. שכיוון ההדלקה יהיה משמאל לימין, שכן כלל בידינו: 'כל פניות שאתה פונה לא יהיו אלא לימין'. וכך הוא סדר ההדלקה למעשה: ביום הראשון מניחים את הנר הראשון כך שכאשר המדליק עומד מול החנוכייה, הנר מונח בקצה הימני שלה. ביום השני מניחים את הנר הראשון במקום שהונח בו אתמול, ומוסיפים לשמאלו נר נוסף, ובשעת ההדלקה מדליקים תחילה את הנר הנוסף. וכך גם ביום השלישי - מניחים את הנר הראשון והנר השני במקום שהונחו בו ביום הקודם, ומוסיפים לשמאלם נר שלישי, ומדליקים תחילה את הנר השלישי; וכן הלאה עד היום השמיני. כשעושים כך, מתחילים תמיד בהדלקת הנר החדש, וכיוון ההדלקה הוא לעולם משמאל לימין.
רצוי שבשעת ההדלקה יעמוד המדליק סמוך לנר החדש, כדי שנר זה יהיה הנר הראשון שידו פוגשת, וידו לא תחלוף על נרות אחרים מבלי להדליקם. זאת משום ש'אין מעבירים על המצוות', כלומר אין חולפים על פני מצווה שפוגשים בה מבלי לקיימה.
<h2>פרק ח - דיני הנר</h2>
<h3>כמות השמן</h3>
כדי להרבות בפרסום הנס, לא די בכך שהנר ידלק זמן קצר, אלא צריך שהנר ידלק לפחות חצי שעה. והנוהגים להדליק נרות בשקיעת החמה, טוב שיקפידו שהנרות ידלקו כחמישים דקות, עד חצי שעה לאחר צאת הכוכבים, כדי לצאת ידי חובת הסוברים שזמן ההדלקה הוא בצאת הכוכבים.
בערב שבת, מקדימים להדליק את נרות החנוכה כעשרים וחמש דקות לפני השקיעה, ולכן יש להשתמש בנרות גדולים, שיספיקו לדלוק כשעה ורבע. זאת כיוון שמדליקים נרות כעשרים וחמש דקות לפני השקיעה, ומשך הזמן בין השקיעה לצאת הכוכבים הוא כעשרים דקות, ולאחר צאת הכוכבים, הנרות צריכים לדלוק עוד חצי שעה.
<h3>שמן זית ונרות שעווה</h3>
כל השמנים והפתילות כשרים להדלקת נר חנוכה, ומצווה מן המובחר להדליק בשמן זית, שבו נעשה הנס. ואם אין שמן זית, יש להדליק בשמן שאורו זך ונקי. הדלקה בשמן, אף שאינו שמן זית, עדיפה על הדלקה בנר שעווה, הואיל והנס נעשה בשמן.
<h3>נורה חשמלית</h3>
עם המצאת נורת הליבון החשמלית הכריעו הפוסקים שהדלקתה אסורה בשבת, כיוון שחוט הלהט שבה נחשב כאש. בעקבות זאת התעוררה שאלה אם ניתן לצאת ידי חובת הדלקת נר חנוכה בהדלקת נורת ליבון חשמלית. יש סוברים שיוצאים בה ידי חובה, ובלבד שיהיה ניכר שהדליקוה לשם מצוות נר חנוכה, ושתהיה בה סוללה שמספיקה לחצי שעה לפחות. לפי דעה זו, הסוללה נחשבת כשמן, וחוט הלהט כאש. אבל רוב האחרונים סוברים שאין יוצאים ידי חובת נר חנוכה בהדלקת נורה חשמלית, שכן אין הנורה נחשבת נר, הואיל ואין בה שמן ופתילה. ובשעת הדחק כאשר אין לאדם אפשרות אחרת, כגון חולה המאושפז בבית חולים, שאינו רשאי להדליק נר בחדרו, יש להדליק נורת ליבון חשמלית הדולקת על ידי סוללה, אך אין לברך על ההדלקה, מכיוון שלדעת הרבה פוסקים אין מקיימים את המצווה בהדלקת נורה חשמלית. נורה חשמלית שאין בה חוט להט, כגון נורת לֵד, פסולה להדלקה לדעת הכול.
כדי לכבד את המצווה, טוב להדליק נרות בחנוכייה יפה ומהודרת. ומצווה מן המובחר שנרות החנוכייה יהיו בגובה שווה ובשורה אחת (ולא בעיגול), כדוגמת מנורת המקדש.
<h2>פרק ט - משך הזמן שהנרות צריכים לדלוק</h2>
<h3>נר שכָּבָה</h3>
מצוות נר חנוכה מתקיימת מיד בהדלקת הנר, ואף אם הנר כבה לאחר מכן, כגון שמישהו נתקל בחנוכייה והפיל אותה, יצא המדליק ידי חובה. וזהו מה שאמרו חכמים: "הדלקה עושה מצווה".
ורמז יש בדבר, שבכל הנוגע לריבוי אור תורה ומצוות בעולם, עיקר חובתנו היא בהשתדלות, ואף אם מאמצינו לא נשאו פרי, לא היה עמלנו לשווא, שכן עצם ההשתדלות והמאמץ מרבים אור בעולם הרבה מעבר לתוצאות המעשיות.
וכתבו אחרונים, שאף שהמדליק יצא ידי חובת המצווה, ראוי שידליק שוב את הנר, כדי לפרסם את הנס. ואף בזה יש רמז, שאף אם מאמצינו להרבות אור תורה ומצוות לא נשאו פרי, בל נתייאש, אלא נשתדל ונתאמץ עוד.
<h3>מצב הנר בשעת ההדלקה</h3>
מכיוון ש'הדלקה עושה מצווה', בשעת ההדלקה צריך שהנר יהיה ראוי לדלוק חצי שעה, ולכן בשעת הדלקת הנר, יש לשים לב שיש בו מספיק שמן. אדם שהדליק נרות והתברר שבשעת ההדלקה לא היה בהם מספיק שמן כדי שהנר ידלק חצי שעה, צריך לכבות את הנרות, להוסיף שמן ולחזור ולהדליק את הנרות כראוי. אך לא יברך שוב, כי יש חולקים על דין זה, וסוברים שאין צורך שהנר יהיה ראוי לדלוק חצי שעה, ואף שאין הלכה כדבריהם, לעניין הברכה חוששים לדעתם, שכלל גדול בידינו: ספק ברכות להקל.
כמו כן יש להניח את הנרות במקום שהרוח לא תכבה אותם במשך חצי שעה. ואם הנרות הודלקו במקום שיש בו רוח, והם כבו מהרוח, יש לחזור ולהדליקם, אך אין לברך שוב על הדלקתם.
<h3>הדלקה בתיבת זכוכית</h3>
הנוהגים להדליק נר חנוכה בפתח הבית מבחוץ, נעזרים בדרך כלל בתיבת זכוכית, ובשעת ההדלקה פותחים את דלת התיבה כדי להדליק את הנרות. במצב זה, כשדלת התיבה פתוחה, הרוח נכנסת לתיבה ופעמים שאין הנר ראוי לדלוק באופן זה חצי שעה. לכן יש מן האחרונים שסובר שאין יוצאים ידי חובת המצווה באופן זה. אבל ההלכה כדעת רוב האחרונים, שיוצאים ידי חובה באופן זה, שכן סוף סוף הנרות ידלקו חצי שעה. ועוד, שמכיוון שביד המדליק לסגור את דלת התיבה, והדלקתו היא על מנת לסגור אותה, הרי זו נחשבת הדלקה שאינה עומדת לכבות. והרוצה להדר יחסום בגופו את הרוח, באופן שגם בשעת ההדלקה יהיה הנר ראוי לדלוק חצי שעה.
<h3>העברת הנרות ממקום למקום</h3>
אין להדליק את הנרות במקום אחד ולהעבירם לאחר מכן למקום אחר, שכן כיוון ש'הדלקה עושה מצווה', הנרות צריכים לעמוד במקום הראוי כבר בזמן ההדלקה. ועוד, שאם יעביר את הנרות ממקום למקום, יֵרָאֶה הדבר כאילו הנרות הודלקו כדי ליהנות מאורם. אבל מותר להזיז קצת את הנרות באופן שניכר שאינו מטלטל אותם כדי ליהנות מאורם. ולכן מותר להזיז קצת את החנוכייה, כדי לפנות מקום לחנוכייה נוספת, וכן מותר להזיז את הנרות לצורכם, כגון כשלפתע החלה לנשב רוח שאינה מצויה, העלולה לכבות את הנרות.
<h3>כיבוי הנרות</h3>
לאחר שהנרות דלקו חצי שעה, מותר לכבות אותם, שהרי כבר התקיימה המצווה. ויש מחמירים שלא לכבות את הנרות גם לאחר שהנרות דלקו חצי שעה, כי לדעתם כל השמן שבנר הוקצה למצווה, ועוד שבימינו הזמן שתכלה רגל מן השוק מאוחר יותר, וטוב שהנרות ידלקו זמן רב.
<h2>פרק י - הברכות וסדר ההדלקה</h2>
<h3>ברכות ההדלקה</h3>
תיקנו חכמים לברך את ה' לפני עשיית מצווה, כדי להודות לו על כך שזיכה אותנו לקיים את מצוותיו, וכדי שהמצווה תיעשה מתוך תשומת לב ובכוונה, ולא כמצוות אנשים מלומדה. וזהו נוסח הברכה לפני הדלקת הנרות: "ברוך אתה ה' אלוקינו מלך העולם אשר קידשנו במצוותיו וציוונו להדליק נר חנוכה"; ונוסח רוב יוצאי אשכנז: "להדליק נר של חנוכה".
משום חביבות הנס, הוסיפו חכמים ברכה לפני ההדלקה, וזה נוסחה: "ברוך אתה ה' אלוקינו מלך העולם שעשה ניסים לאבותינו בימים ההם בזמן הזה". וביום הראשון של חנוכה מברכים גם את ברכת "שהחיינו וקיימנו והגיענו לזמן הזה", כפי שמברכים על כל מצווה המזדמנת פעם בשנה, כדי להודות לה' שזכינו להגיע שוב לימי החנוכה, ולקיים את מצוות נר חנוכה.
<h3>הקדמת הברכות להדלקה</h3>
הברכות צריכות להיאמר לפני הדלקת הנרות, כמו שאמרו חכמים: "כל המצוות מברך עליהן עובר (-קודם) לעשייתן", וזאת כדי שהאדם יתקדש על ידי הברכה, ויעשה את המצווה מתוך קדושה. לכן אין להדליק את הנרות תוך כדי הברכות, אלא יש לסיים את הברכות, ומיד לאחר מכן להדליק את הנרות.
אסור להפסיק בדיבור בין הברכה להדלקה, כדי שיהיה ניכר שהברכה מתייחסת למעשה ההדלקה. ולכן אדם שהדליק את הנרות וכבה הנר שבידו או נשפך השמן שבנר, לא יבקש מבני ביתו גפרורים או שמן, אלא ייקח אותם בעצמו. ואם ביקש מבני ביתו, אינו צריך לחזור ולברך, מכיוון שהדיבור היה לצורך ההדלקה. אך אם דיבר - אפילו מילה אחת - בין הברכה להדלקת הנר הראשון בדבר שאינו נוגע להדלקה, צריך לחזור ולברך את ברכת "להדליק נר חנוכה" ואת ברכת "שעשה ניסים"; אך את ברכת "שהחיינו" לא יחזור ויברך, כיוון שיוצאים ידי חובת ברכה זו גם אם אינה נאמרת בצמוד למצווה אלא סמוך לה.
<h3>"הנרות הללו", פיוטים ומזמורים</h3>
לאחר הדלקת הנר הראשון נוהגים לומר "הנרות הללו אנו מדליקים וכו'", ואין באמירה זו הפסק, כי היא שייכת למצווה ומבררת את עניינה. מה עוד שלאחר הדלקת הנר הראשון, כבר קיים המדליק את עיקר המצווה. ויש נוהגים לומר "הנרות הללו" לאחר הדלקת כל הנרות, כדי לא להפסיק בין הברכה להדלקת הנרות, והנוהגים כן רשאים להמשיך במנהגם.
לאחר הדלקת הנרות, נוהגים לשיר את הפיוט "מעוז צור ישועתי", שמוזכר בו נס פך השמן. ויוצאי ספרד וחלק מיוצאי אשכנז נוהגים לומר את הפרק "מִזְמוֹר שִׁיר חֲנֻכַּת הַבַּיִת לְדָוִד וכו'", שמזכירים בו את חנוכת בית המקדש, וכן את הפרק "לַמְנַצֵּחַ בִּנְגִינֹת מִזְמוֹר שִׁיר וכו'", שנכתב ברוח הקודש על מלחמת החשמונאים ביוונים.
מנהג טוב להישאר אצל הנרות בחצי השעה הראשונה, ולשיר שירי הלל והודאה, וההבטה בנרות משפיעה על האדם קדושה וברכה.
<h3>עשיית מלאכה בזמן שהנרות דולקים</h3>
נהגו הנשים שלא לעשות מלאכה בחצי השעה הראשונה שהנרות דולקים, כדי לא להסיח את הדעת מזכר הנס, וכדי להבליט שאסור להשתמש בנרות. והסיבה לכך שרק הנשים נוהגות כן היא משום שעל ידן נעשתה תשועה, שיהודית בתו של יוחנן כהן גדול האכילה את ראש האויבים גבינה כדי שיצמא, ואחר כך השקתה אותו יין עד שהשתכר ונרדם, וכרתה את ראשו, וכשראו חייליו שגיבורם מת, ברחו.
מנהג הנשים להימנע ממלאכה כולל מלאכות האסורות בחול המועד, כגון תפירה או סריגה - וכן מלאכות שנמשכות זמן, כשטיפת הבית - אבל לאפות ולבשל מותר. ויש נשים הנוהגות להימנע מכל מלאכה.
<h3>ברכת הרואה את הנר</h3>
אדם שלא הדליק נר חנוכה באחד הלילות, ואינו עתיד להדליק באותו לילה, וגם אין מדליקים עבורו בביתו, מברך בשעה שרואה נר חנוכה "שעשה ניסים לאבותינו". ואם דבר זה אירע בלילה הראשון, יברך גם "שהחיינו", וכשידליק למחרת, לא יברך שוב "שהחיינו", שכן כבר יצא ידי חובת הברכה.
דין זה, שאפשר לברך על ראיית המצווה, לא נאמר בשום מצווה אחרת, לדוגמה, הרואה לולב או סוכה, אינו מברך ברכה. והסיבה שתיקנו ברכה מיוחדת זו בחנוכה היא משום חביבות הנס. וטעם נוסף לכך הוא שיש אנשים שאין להם בית, ואינם יכולים לקיים את מצוות הדלקת הנר, וכדי שיהיו שייכים למצווה, תיקנו להם ברכה על ראיית הנרות.
<h3>ברכת הרואה על נרות שכבר דלקו חצי שעה</h3>
כמובן, ניתן לברך את ברכת הרואה רק בראיית נר חנוכה, ולא בראיית נר רשות. מסיבה זו, יש סוברים שאין לברך ברכת הרואה על נרות חנוכה שכבר עברה חצי שעה מזמן הדלקתם, שכן מעיקר הדין, כבר מותר לכבותם ולהשתמש לאורם, והרי הם כנר הרשות. ויש חולקים וסוברים שאפשר לברך על ראייתם, מכיוון שהם מפרסמים את הנס, וכן הלכה.
<h3>ברכת הרואה על נרות בית הכנסת</h3>
נרות חנוכה שהודלקו בבית הכנסת, יש מן האחרונים הסוברים שאין לברך ברכת הרואה בראייתם, כיוון שהדלקתם אינה מעיקר הדין, אלא מכוח מנהג בלבד. ויש חולקים וסוברים שניתן לברך ברכת הרואה על ראייתם, מכיוון שנרות אלו הודלקו לשם פרסום הנס, והמנהג להדליק בבית הכנסת הוא מנהג מקובל בכל תפוצות ישראל, ומברכים עליו.
<h2>פרק יא - הדלקת נרות למי שאינו שוהה בביתו</h2>
בחנוכה, רבים נוסעים לבקר בני משפחה, ויש ערך חיובי לכך שבני משפחה מתקבצים יחד לחגוג את החג ולהודות לה' על הניסים שעשה לנו. בעקבות זאת פעמים רבות מתעוררת השאלה היכן להדליק את הנרות. בפרק זה יבוארו תחילה עקרונות הדין, ולאחר מכן יִישוּמוֹ במצבים שונים.
את נרות החנוכה יש להדליק דווקא סמוך לביתו של המדליק, לא במרחב ציבורי, ולא בבית של אדם אחר. לכאורה נראה כי עדיף היה להדליק את הנרות במקום ציבורי, באמצע הרחוב או בכיכר העיר, שהרי עיקר המטרה בהדלקה היא לפרסם את הנס, וכשמדליקים את הנרות במקום ציבורי, הנס מתפרסם הרבה יותר. למרות זאת, חכמים תיקנו להדליק את הנרות דווקא סמוך לבית. ורמז יש בדבר, שהפצת האור למעגלים סביבנו צריכה לבוא מתוך עולם פנימי מבוסס ויציב. אדם שינסה להפיץ אור סביבו כשעולמו הפנימי רעוע, ריק ומדולדל, לא יצליח. הבית מסמל חוזק ויציבות, והדלקה דווקא סמוך אליו מלמדת שראשית על האדם להתמלא באור ולבנות בעצמו עולם רוחני עשיר ויציב, ורק מתוך כך הוא יוכל להפיץ אור סביבו. ועוד טעם להדלקת הנרות סמוך לבית, שהיוונים רצו לטמא את הבית היהודי הטהור, ולכן מדליקים נרות בפתח הבית, לחזק את קדושת הבית היהודי.
<h3>משפחה המתארחת אצל אחרים אך יְשֵנָה בביתה</h3>
כיוון שצריך להדליק את נרות החנוכה דווקא בַּבַּיִת, בני משפחה שנמצאים אצל קרובים או חברים בזמן ההדלקה, ומתכננים לחזור לישון בביתם, צריכים להדליק נרות בביתם, ולא בבית קרוביהם או חבריהם. ולכן לכתחילה יתכננו את נסיעתם באופן כזה שיוכלו להדליק את הנרות בביתם בזמן. ואם יש קושי בדבר, ידליקו נרות מזמן פלג המנחה (כארבעים וחמש דקות לפני השקיעה), שכן כפי שכבר למדנו, בשעת הדחק אפשר להדליק נרות מזמן פלג המנחה ואילך. ואם גם זה אינו אפשרי, ידליקו נרות בשעה שיחזרו הביתה. וטוב יותר שיבקשו מאחד השכנים שידליק עבורם את הנרות בזמן, וישתדלו לשמוע את הברכות בבית שהם מתארחים בו, ויצאו בזה ידי חובת הסוברים שכל אדם שאינו מדליק נר בעצמו, צריך לברך ברכת "שעשה ניסים" כאשר הוא רואה את נרות החנוכה.
<h3>משפחה המתארחת וישֵנָה בבית המארחים</h3>
בני משפחה שמתארחים אצל קרובים או ידידים, ומתכננים לישון אצלם בלילה, הרי שבית קרוביהם או ידידיהם נחשב ביתם לאותו יום. אם הם מיוצאי אשכנז, ידליקו נרות בעצמם, כדין המהדרין מן המהדרין, ואם הם מיוצאי ספרד (הנוהגים שרק בעל הבית מדליק נרות), בעל הבית יזַכֶּה להם חלק בשמן, ועל ידי זה ייעשו שותפים בהדלקתו, ויצאו בה ידי חובה. ולכתחילה ישתדלו לשמוע את הברכות מבעל הבית.
וכן דינם של ילדים נשואים המתארחים אצל הוריהם וישנים אצלם. אם הם מיוצאי אשכנז ידליקו נרות בעצמם, כמנהג המהדרין מן המהדרין. ואם הם מיוצאי ספרד, יצאו בהדלקת בעל הבית. ולכתחילה ישתדלו לשמוע את הברכות מבעל הבית.
<h3>רווק המתארח אצל אחרים</h3>
רווק המתארח אצל אחרים וישן אצלם, אם הוא מיוצאי אשכנז ידליק נרות בעצמו, כדין מהדרין מן המהדרין. ואם הוא מיוצאי ספרד, אם הוא סמוך על שולחן אביו, כגון שהוא נער צעיר, הרי הוא יוצא בנרות שאביו מדליק בבית; ואם הוא אינו סמוך על שולחן אביו, כגון שהוא גר כל השנה בדירה משל עצמו, ישתתף עם בעל הבית בהדלקה, ולכתחילה ישמע ממנו את הברכות.
<h3>מקום ההדלקה - במקום אכילתו של האדם</h3>
לפעמים כשמתארחים אצל אחרים, אוכלים בבית המארחים וישנים בבית אחר. במקרה זה מתעוררת השאלה היכן להדליק את הנרות - במקום האכילה או במקום השינה. ההלכה היא שיש להדליק את הנרות במקום האכילה, שכן האכילה עיקר.
אדם שמתארח בחנוכה בבית מלון, ידליק נרות בחדר שהוא ישן בו ולא בחדר האוכל, כי החדר שהוא ישן בו שכור ומיוחד לו, ובעלותו ניכרת בו יותר. ואם אין מתאפשר לו להדליק בחדר שבו הוא ישן, ידליק בחדר האוכל או בלובי המלון.
<h3>הדלקה במוצאי שבת למתארחים בשבת</h3>
בני משפחה שהתארחו בשבת אצל קרובים או חברים, ובדעתם לחזור לביתם במוצאי שבת, נחלקו הפוסקים איפה עליהם להדליק נרות במוצאי שבת. יש סוברים שעליהם להמתין ולהדליק נרות בביתם הקבוע, ואין הם יכולים להדליק במקום שהתארחו בו, כיוון שמקום זה אינו ביתם, מאחר שהם עתידים לעזוב אותו ולישון בביתם הקבוע. ויש סוברים שעליהם להדליק נרות במוצאי שבת בבית שהתארחו בו, כיוון שכל עוד לא יצאו חזרה לביתם, המקום שהתארחו בו נחשב עדיין ביתם, ואין להם להתעכב ולדחות את קיום המצווה, ויקפידו לשהות שם חצי שעה לאחר ההדלקה. להלכה, יש להדליק נרות בבית שהתארחו בו, ויאכלו שם משהו, וכשיגיעו לביתם שוב ידליקו נרות ללא ברכה, כדי לצאת ידי כולם.
<h3>נשוי שאינו בביתו</h3>
אדם נשוי שאינו נמצא בביתו, כגון חייל בשירות מילואים, או אדם שיצא לעסקיו וישן במלון, יוצא ידי חובת הדלקת נרות בהדלקת אשתו. ואפילו אם הוא רוצה להדליק נרות בעצמו, אינו רשאי לברך על הדלקתו, משום שהוא נפטר בהדלקת אשתו בעל כורחו; זוהי דעת מרן השלחן ערוך, וכך נוהגים יוצאי ספרד. אבל לדעת הרמ"א, אדם נשוי יכול להחליט שאינו רוצה לצאת בהדלקת אשתו, וראוי שיעשה כן וידליק נרות בעצמו כדי להיות מהמהדרין מן המהדרין. וכדי להימנע מחשש ברכה לבטלה, יקפיד להדליק את הנרות לפני הדלקת אשתו; וכן נוהגים יוצאי אשכנז.
<h3>בחורי ישיבה</h3>
בחורי ישיבה יוצאי אשכנז המתגוררים בפנימייה בישיבה, ידליקו נרות בברכה בישיבה, כדין מהדרין מן המהדרין. ולגבי בחורי ישיבה יוצאי ספרד, התעוררה מחלוקת: יש סוברים שבחור ישיבה נחשב בן הסמוך על שולחן אביו, ויוצא בהדלקתו. זאת כיוון שגם בתקופת הלימודים הוא מבקר מדי פעם בבית ההורים, ובימי 'בין הזמנים' הוא חוזר הביתה, וכן כאשר הוא אינו מרגיש בטוב, הוא נוסע להתחזק בבית הוריו. ואף אם אינו נחשב סמוך על שולחן אביו, יש מקום לומר שהוא יוצא ידי חובה בנרות שמדליקים בבית המדרש. ויש חולקים וסוברים שבחור ישיבה אינו נחשב בן הסמוך על שולחן אביו, ואינו יוצא בהדלקת אביו, שכן רוב השנה הוא גר בישיבה, ומקום לימודו של אדם הוא עיקר קביעותו. והדרך המובחרת לבני ישיבה יוצאי ספרד היא שישתתפו בהדלקה עם בחור יוצא אשכנז שמדליק בחדרם או בחדר האוכל, וישמעו ממנו את הברכות, ויצאו בזה ידי כולם.
לגבי מקום ההדלקה לבחורי ישיבה, נחלקו בדבר גדולי הדור. יש סוברים שבחורי ישיבה צריכים להדליק נרות בחדר האוכל, כיוון שכפי המבואר לעיל, אדם האוכל בבית אחד וישן בבית אחר צריך להדליק במקום האכילה, שהוא עיקר. ויש סוברים שעדיף שכל תלמיד ידליק בחדרו בפנימייה, כיוון שהחדר בפנימייה מיוחד לו, מה שאין כן חדר האוכל, שאין לתלמיד זכויות בו, והתלמידים אינם יכולים לשהות בו כרצונם. למעשה, טוב יותר להדליק בחדר האוכל, כיוון שהניסיון מלמד שכאשר כל בחור מדליק בחדרו, עלולה להתרחש שרפה, ובחדר האוכל נוח יותר לשמור שההדלקה תיעשה כהלכה ללא חשש נזק.
<h3>דירת רווקים</h3>
רווקים הגרים יחד בדירה, ואינם מנהלים מטבח משותף אלא כל אחד אוכל את האוכל שלו, כל אחד מהם עומד בפני עצמו וצריך להדליק נרות בפני עצמו, בין אם הם מיוצאי אשכנז ובין אם הם מיוצאי ספרד. והוא הדין לרווקות הגרות יחד.
רווקים הגרים יחד בדירה ומנהלים מטבח משותף, דינם כבני משפחה אחת. אם הם מיוצאי אשכנז, כל אחד מהם ידליק נרות בעצמו, כדין המהדרין מן המהדרין. ואם הם מיוצאי ספרד, אחד מהם ידליק, והשאר ישתתפו אתו, וישמעו ממנו את הברכות.
<h3>הדלקת נרות לָיָשֵן תחת כיפת השמיים או באוהל</h3>
היוצא לטייל בחנוכה וישן תחת כיפת השמיים, או חיילים המתאמנים וישנים תחת כיפת השמיים, אינם יכולים להדליק נר חנוכה בברכה, כיוון שלדעת פוסקים רבים, ניתן לקיים את מצוות הדלקת נרות רק בסמוך לבית. לעניין זה דין אוהל כדין בית, ולכן מטיילים או חיילים הישנים באוהל, ידליקו נרות בברכה בפתח האוהל.
<h2>פרק יב - הדלקת נרות בערב שבת ובמוצאי שבת</h2>
<h3>מנחה והדלקת נרות</h3>
ראוי להתפלל תפילת מנחה לפני הדלקת הנרות, כיוון שתפילת מנחה היא כנגד קרבן תמיד של בין הערביים, והדלקת נרות היא זכר לנס שנעשה במנורה, והקרבת התמיד קודמת להדלקת הנרות במקדש.
בימי חול, הלכה זו קלה ליישום, כיוון שזמן תפילת מנחה הוא לפני השקיעה, ואת הנרות מדליקים לאחר מכן (בשקיעה או בצאת הכוכבים). אך בערב שבת, הלכה זו קשה יותר ליישום, כיוון שבערב שבת מקדימים להדליק נרות כעשרים וחמש דקות לפני השקיעה, ואת תפילת מנחה מתפללים בדרך כלל סמוך לשקיעה. לכן, בערב שבת חנוכה יש להשתדל להתפלל מנחה מבעוד יום. אבל אם אין מניין שמתפללים בו מבעוד יום, אין להתפלל ביחידות לשם כך, כיוון שתפילה במניין חשובה יותר מהקדמת תפילת מנחה להדלקת הנרות; אלא יש להדליק נרות חנוכה ולאחר מכן ללכת להתפלל מנחה במניין בבית הכנסת.
<h3>נרות חנוכה ונרות שבת</h3>
מקדימים להדליק את נרות החנוכה לפני שמדליקים את נרות השבת. ואף שכלל בידינו: 'תדיר ושאינו תדיר, תדיר קודם', ולפי זה היה צריך להקדים את הדלקת נרות השבת, בכל זאת מקדימים את הדלקת נרות החנוכה. הטעם לכך הוא שיש פוסקים הסוברים שבהדלקת נרות השבת, אדם מקבל על עצמו את קדושת השבת, ואסור לו לעשות מלאכה. לדעה זו, אם יקדים אדם להדליק נרות שבת, הוא לא יוכל להדליק את נרות החנוכה לאחר מכן. אמנם יש חולקים על כך, ולדבריהם אין בהדלקת נרות השבת קבלה של השבת, ואף על פי כן מקדימים ומדליקים את נרות החנוכה, כדי לא להיכנס למחלוקת. ועוד, שאף אם הדבר מותר, אין זה נאה לעשות מלאכה לאחר הדלקת נרות השבת.
<h3>גודל נרות החנוכה בערב שבת</h3>
בערב שבת, יש להשתמש לצורך נרות חנוכה בנרות גדולים, שיספיקו לדלוק כשעה ורבע. זאת משום שמקבלים שבת כעשרים וחמש דקות לפני השקיעה, ומשך הזמן בין השקיעה לצאת הכוכבים הוא כעשרים דקות, ולאחר צאת הכוכבים, הנרות צריכים לדלוק עוד חצי שעה.
<h3>הדלקת נרות חנוכה במוצאי שבת</h3>
יש הנוהגים להקדים ולהתפלל ערבית במוצאי שבת, כעשר דקות לפני זמן צאת השבת, כדי שיוכלו להדליק נרות חנוכה מיד בצאת השבת. ויש הנוהגים להתפלל ערבית בצאת השבת כרגיל. ולמנהג כולם, בסיום התפילה מזדרזים ללכת הביתה להדליק נרות. וטוב להכין את הנרות למוצאי שבת כבר בערב שבת, כדי שיהיה ניתן להדליק את הנרות סמוך לצאת השבת.
בהגיע אדם לביתו, עומדות בפניו שתי מצוות: מצוות הבדלה ומצוות הדלקת נרות חנוכה. יש סוברים שיש להבדיל תחילה ולאחר מכן להדליק נרות חנוכה, שכן כלל בידינו: 'תדיר ושאינו תדיר - תדיר קודם'. ויש סוברים שיש להדליק נרות חנוכה תחילה, משום מעלת פרסום הנס, וכדי לאחר ביציאת השבת. מחלוקת זו אינה מוכרעת, וכל אחד יכול לנהוג כפי הדרך המועדפת עליו. ורוב יוצאי ספרד נוהגים להקדים את ההבדלה להדלקת הנרות.
אין לברך ברכת "בורא מאורי האש" על נרות החנוכה, מפני שאסור להשתמש באורם.
<h2>פרק יג - הדלקת נרות בבית הכנסת ובאירועים</h2>
<h3>הדלקה בבית הכנסת</h3>
בימי החנוכה נוהגים להדליק נרות בבית הכנסת, בין תפילת מנחה לתפילת ערבית. מנהג זה נוסד בתקופת הגלות, כאשר לא יכלו להדליק את הנרות על פתחי הבתים מבחוץ, מחמת הסכנה. לכן הנהיגו להדליק נרות בבית הכנסת, שרבים מצויים שם, כדי לפרסם את הנס ברבים. ועוד טעם למנהג, שבית הכנסת נקרא 'מקדש מעט', והדלקת הנרות בו מזכירה את הנס שנעשה במנורה בבית המקדש.
אף שהדלקת הנרות בבית הכנסת היא מנהג, מברכים עליה. ליוצאי אשכנז אין בכך חידוש, שכן הם מברכים גם על אמירת ההלל בראש חודש, שגם היא מנהג. אך רבים מיוצאי ספרד אינם מברכים על אמירת ההלל בראש חודש, כיוון שאמירתו היא מנהג, ולכן עבורם יש בכך חידוש. והטעם לכך שמברכים על מנהג זה הוא שהדלקת הנרות בבית הכנסת היא הרחבה לחובת הדלקת הנרות שבבית, ועל מנהג כזה, גם יוצאי ספרד מברכים.
מניחים את הנרות בבית הכנסת בצד דרום, ומסדרים אותם ממזרח למערב, בדומה למנורת המקדש, שעמדה בצד דרום ונרותיה היו סדורים ממזרח למערב. ויש נוהגים להניח את הנרות בכותל שמימין לארון הקודש, אף כאשר כותל זה אינו מכוון לצד דרום.
המנהג להדליק בברכה בבית הכנסת הוא רק כאשר נוכחים בו עשרה אנשים, כי מטרת ההדלקה בבית הכנסת היא לפרסם את הנס ברבים, ופחות מעשרה אינם נחשבים רבים.
יש נוהגים להדליק נרות בבית הכנסת גם בתפילת שחרית, כיוון שיש סוברים שבמנורת המקדש הדליקו נרות גם בבוקר. ועל הדלקה זו אין מברכים.
<h3>ברכה על הנרות באירועים ציבוריים</h3>
כאשר מתאספים אנשים רבים באירוע ציבורי או במסיבת חג, ראוי לקיים במקום הדלקת נרות ציבורית, כדי לפרסם את הנס בציבור. אבל אין לברך על הדלקה זו, כיוון שהמנהג להדליק בברכה נאמר רק בבית הכנסת, שהוא 'מקדש מעט' ויש בו דמיון לנס שאירע בבית המקדש, ולא בכל מקום ציבורי. ואם רוצים, אפשר לברך את הברכות ללא הזכרת שם ה', ולהבליע את הדילוג בנעימה.
אירוע ציבורי שמתפללים בו תפילת ערבית, יש סוברים שאף בו אין להדליק נרות בברכה, ויש חולקים וסוברים שאפשר לברך בו, כשם שמדליקים ומברכים בבית כנסת, וכן הלכה.
<h3>הדלקת נרות בבית למי שהדליק את נרות בית הכנסת</h3>
אדם שהדליק נרות בבית הכנסת אינו יוצא בזה ידי חובת המצווה, וצריך לחזור ולהדליק נרות בביתו, שכן כבר למדנו שאדם צריך להדליק נרות דווקא בביתו. ואם בהדלקתו בבית הוא מוציא את בני ביתו, יחזור ויברך את כל הברכות, כדי להוציא אותם ידי חובה. אבל אם הוא מדליק רק לעצמו, לא יחזור ויברך את ברכת "שהחיינו", משום שיש סוברים שברכת "שהחיינו" תוקנה על עצם החג, ואינה תלויה בהדלקת הנרות, ולכן בברכה שבירך בבית הכנסת, כבר יצא ידי חובה. ויש מי שסובר שכאשר הוא מדליק לעצמו, גם לא יחזור ויברך את ברכת "שעשה ניסים", כיוון שלדבריו, יש לחשוש לדעה שגם ברכת "שעשה ניסים" תוקנה על עצם החג, ואינה תלויה בהדלקת הנר, וכבר יצא ידי חובת הברכה במה שבירך בבית הכנסת. והטוב ביותר לכבד בהדלקת הנרות בבית הכנסת אדם נשוי שעתיד להוציא את אשתו בהדלקה שבביתו, ויוכל לחזור ולברך את כל הברכות בביתו, לדעת כולם.
<h2>פרק יד - שימוש בנרות</h2>
<h3>איסור השימוש בנרות</h3>
אסור להשתמש באור הנרות, כדי שיהיה ניכר שהנרות הודלקו לשם מצווה, ולא לשימוש כלשהו. סיבה נוספת לכך היא שאסור היה להשתמש בנרות המקדש, ומכיוון שנרות החנוכה הם זכר לנס שנעשה במנורה, דינם שווה. ולכן נוהגים להדליק סמוך לכל חנוכייה נר נוסף שנקרא שַמָש, כדי שאם בטעות ישתמשו לאור הנרות, יהיה זה לאור השַמש. ומניחים את השַמש גבוה יותר מכל הנרות או מרוחק מעט מהם, כדי שלא יחשבו שהוא מנרות החובה, ויטעו במספר הנרות.
כאשר אור החשמל דולק במקום שדולקים בו הנרות, אין חייבים להניח שַמש, כיוון שניכר שהנרות הודלקו לשם מצווה, וגם אין חשש שישתמשו באורם. אף על פי כן, נוהגים להדליק שַמש גם כשאור החשמל דולק, שמא מישהו יכבה את אור החשמל בטעות, וגם משום שלפי הקבלה יש חשיבות בהדלקת השַמש.
כאשר כבה השַמש, יש להדליקו בגפרורים ולא מנרות החובה, הואיל ונר השַמש הוא נר רשות, ואין להשתמש בנרות המצווה כדי להדליקו.
מותר להשתמש בנרות אחר שעברה חצי שעה להדלקתם, מכיוון שכבר התקיימה המצווה. ויש מחמירים שלא להשתמש בנרות כל עוד הם דולקים, כי לא ניכר על הנרות שעברה חצי שעה, והרואים יסברו שהשימוש בהם נעשה בתוך זמן החיוב, ויחשבו שמותר להשתמש בנרות. וראוי להחמיר כדעה זו, כיוון שבימינו חצי שעה לאחר צאת הכוכבים עדיין לא כלתה רגל מן השוק.
<h3>שיירי השמן והפתילות</h3>
שמן שנשאר בבזיכי החנוכייה או פתילות שהשתמשו בהן, אסורים בשימוש של חול, מכיוון שהוקצו למצווה. אמנם לא כל השמן שנמצא בבזיך הוקצה למצווה, אלא רק השמן הדרוש לכך שהנר ידלק חצי שעה. ולכן אם דלק הנר חצי שעה וכבה לאחר מכן, מותר להשתמש בשמן שנשאר לכל צורך, שכן שמן זה לא הוקדש למצווה. ויש מחמירים שלא להשתמש בשמן שנותר בבזיך, שכן לדבריהם כל השמן שבבזיך הוקצה למצווה. ולכן הרוצה להשתמש בשמן שנשאר בבזיכי החנוכייה, טוב שיחשוב בליבו שהוא מקצה למצווה רק את השמן הדרוש להדלקת הנר למשך חצי שעה, ואז יוכל להשתמש בשמן שנשאר ללא פקפוק.
השמן שנשאר בבקבוק אינו מוקצה למצווה, ולדעת הכול הוא מותר בשימוש.
השימוש האסור בשמן שהוקצה למצווה הוא שימוש של חול, אבל מותר להשתמש בשמן למצווה. ולכן, שמן שנשאר בבזיך יכול לשמש להדלקת הנרות של היום הבא. ואת השמן שנשאר ביום השמיני שורפים יחד עם הפתילות, כדי שלא ייכשלו וישתמשו בו שימוש אסור. ויש שנוהגים לשרוף את השמנים והפתילות ברוב עם, לחיבוב מצווה. ואפשר גם לשפוך את השמן לכיור או לזרוק אותו ואת הפתילות בשקית לאשפה.
<h2>פרק טו - הלכות חנוכה לחיילים</h2>
בפרק זה כונסו הלכות הנוגעות למצבים שונים שמזדמנים לחיילים בעת שירותם בחג החנוכה. חלק מן ההלכות כתובות גם בפרקים קודמים, אך הן מובאות כאן שוב במרוכז, כדי להקל על כל חייל למצוא את ההלכות הנוגעות למצבו.
כאשר חייל נמצא בסערת הקרב, כל מחשבותיו צריכות להיות נתונות להצלחתו במשימה, ואל לו להעסיק את מחשבותיו במצוות החג, ובכך לפגוע בריכוז הנצרך למשימותיו. כה רבה היא חשיבות הריכוז במצוות המלחמה, עד שהתורה התירה איסורים שונים, כדי "שיהיה רוח כל איש נכון בקרבו ולא יצער נפשו, כדי שיוכל לעמוד בקשרי מלחמה". אך כאשר החייל אינו נמצא בסערת הקרב, עליו לכונן את צעדיו ולהשתדל לקיים את המצוות המוטלות עליו. זאת ניתן ללמוד מן הנאמר בגמרא, שכאשר יצא יהושע בן נון למלחמת יריחו, הוכיחו מלאך ה' על כך שלא עסק בתורה בזמן שאין נלחמים בו - בלילה. מכאן שגם בעת מלחמה, יש לקיים את המצוות כאשר יש אפשרות לכך.
<h3>הלל</h3>
בכל יום מימי החנוכה אומרים הלל שלם בברכה. לכתחילה יש לומר את ההלל בתפילת שחרית אחרי תפילת עמידה, אך בדיעבד ניתן לומר את ההלל כל היום. לכן חייל שהיה בפעילות מבצעית ולא אמר הלל בבוקר, יכול לומר את ההלל כל היום, עד הלילה. ואם הגיע זמן מנחה, יש להקדים את תפילת מנחה לאמירת ההלל, כיוון שכלל בידינו: 'תדיר ושאינו תדיר, תדיר קודם'.
<h3>זהירות מסכנה בהדלקת נרות חנוכה</h3>
מצוות הדלקת נרות חנוכה היא יקרה וחביבה, אך יש להיזהר שלא להדליק נרות כאשר הדלקתם עלולה לגרום לשרפה או לסכנה, כגון סמוך לחומרים דליקים או לחומרי חבלה.
<h3>הדלקת נרות לחייל רווק</h3>
כמבואר בפרק ה, מנהג יוצאי אשכנז הוא שהמהדרין מן המהדרין מקפידים שכל אחד מבני הבית ידליק נרות בעצמו, ומנהג יוצאי ספרד הוא שהמהדרין מן המהדרין מקפידים שרק אדם אחד ידליק נרות, וכל בני הבית ייפטרו בהדלקתו. לכן חיילים רווקים יוצאי אשכנז הנמצאים בחנוכה בצבא, צריכים להדליק נרות בעצמם כדי להיות מהמהדרין מן המהדרין; וחיילים יוצאי ספרד הנמצאים בחנוכה בצבא, אינם צריכים להדליק נרות בעצמם - אם הם סמוכים על שולחן אביהם, הם יוצאים בהדלקתו, ואם אינם סמוכים על שולחן אביהם, הם יוצאים בהדלקה המרכזית שמדליקים בחדר האוכל בצבא.
<h3>הדלקת נרות לחייל נשוי</h3>
חייל נשוי יוצא ידי חובת הדלקת נרות בהדלקת אשתו, בין אם הוא מיוצאי אשכנז ובין אם הוא מיוצאי ספרד. אמנם למנהג יוצאי אשכנז שכל אחד מבני הבית מדליק נרות בעצמו, ראוי שידליק נרות בעצמו, כדי להיות מהמהדרין מן המהדרין, אך ידליק את הנרות לפני הזמן שבו אשתו מדליקה, כיוון שלדעת הבית יוסף, איש יוצא בהדלקת אשתו בעל כורחו, וברכותיו על הדלקה שאחר הדלקת אשתו הן ברכות לבטלה. ואף שהרמ"א חולק וסובר שאיש יכול לכוון שלא לצאת בהדלקת אשתו, וברכותיו על הדלקה שאחר הדלקת אשתו אינן ברכות לבטלה, לכתחילה יש לחשוש לדעת הבית יוסף.
יש סוברים שחייל נשוי יוצא ידי חובה בהדלקת אשתו, בין שהיא מדליקה נרות בביתם ובין שהיא מתארחת אצל אחרים ומדליקה שם נרות. ויש חולקים וסוברים שחייל נשוי יוצא ידי חובה בהדלקת אשתו רק כאשר היא מדליקה נרות בביתם, אך כאשר היא מדליקה נרות במקום שאינו ביתם, אין הוא יוצא בהדלקתהּ. זאת כיוון שיש להדליק את נרות החנוכה בביתו הקבוע של האדם או במקום מגוריו בחנוכה, והנרות שהאישה מדליקה אינם בביתו של בעלה ואינם במקום מגוריו, לכן אין הוא יוצא בהם ידי חובה; וכן הלכה. לכן, חייל נשוי שאשתו מדליקה נרות במקום שאינו ביתם, אם הוא מיוצאי אשכנז, ידליק נרות בעצמו, ואם הוא מיוצאי ספרד, יצא ידי חובה בהדלקת הנרות המרכזית בחדר האוכל בצבא.
<h3>הדלקת נרות לאשת חייל המדליק בצבא</h3>
חייל יוצא אשכנז המדליק נרות בצבא, יש סוברים שאשתו אינה יכולה לצאת ידי חובה בהדלקתו. זאת כיוון שיש להדליק את נרות החנוכה בביתו הקבוע של האדם או במקום שהוא שוהה בו בחנוכה, ונרות החנוכה שהדליק האיש אינם בבית האישה ואינם במקום שהיא שוהה בו. ויש חולקים וסוברים שאשתו יכולה לצאת ידי חובה בהדלקתו, כיוון שאשתו של אדם כגופו. להלכה, יש לחשוש לדעה שהאישה אינה יוצאת בהדלקתו של בעלה החייל ועליה להדליק נרות בעצמה בברכה. ואם היא מתארחת במקום שמדליקים בו נרות, היא יכולה להשתתף עם בעל הבית בהדלקתו.
<h3>הדלקת נרות במקום שאינו בית</h3>
חיילים שאינם ישנים בבית, כגון חיילים הישנים בשטח תחת כיפת השמיים, אינם יכולים להדליק נרות חנוכה בברכה, כיוון שלדעת פוסקים רבים, ניתן לקיים את מצוות הדלקת נרות רק בסמוך לבית. לכן, אם הם סמוכים על שולחן אביהם, יצאו ידי חובה בהדלקתו, ואם הם נשואים, יצאו ידי חובה בהדלקת נשותיהם, ואם הם רווקים שאינם סמוכים על שולחן אביהם, ימנו שליח שידליק נרות עבורם בפתח ביתם הקבוע.
דין אוהל כדין בית, לכן חיילים הישנים באוהל ידליקו נרות בברכה בפתח האוהל, וזאת בתנאי שאין בהדלקה סכנה לבטיחות.
עשרה חיילים הישנים תחת כיפת השמים יכולים להדליק חנוכייה אחת בברכה במקום שהם מתפללים בו ערבית, כיוון שמקום תפילתם נחשב בית כנסת. וטוב שהמדליק יתכוון להוציא את כולם בהדלקתו, כדי לצאת ידי חובת הסוברים שהישן תחת כיפת השמיים חייב בהדלקת נר חנוכה.
<h3>הדלקת נרות לחייל היוצא לפעילות מבצעית בזמן ההדלקה</h3>
חייל יוצא אשכנז המדליק נרות בעצמו ואינו יוצא ידי חובה בהדלקה המרכזית בחדר האוכל, והוא יוצא לפעילות מבצעית ולא יהיה בבסיס בזמן הדלקת נרות - רשאי להקדים ולהדליק נרות חנוכה בברכה מזמן פלג המנחה, דהיינו שעה ורבע זמנית לפני צאת הכוכבים (כארבעים וחמש דקות לפני השקיעה). ועליו לשים כמות שמן כזו שהנרות ידלקו עד חצי שעה לאחר צאת הכוכבים. זאת כיוון שמצאנו בכמה מצוות שזמנן בלילה, שניתן לעשותן כבר מפלג המנחה. הטעם לכך הוא שהארת היום שהולך ובא מתנוצצת כבר מפלג המנחה. ועוד, שהדלקת הנרות היא זכר לנס שנעשה במנורת המקדש, ואותה היו מדליקים זמן רב לפני שקיעת החמה.
אמנם האפשרות להדליק נרות מפלג המנחה ואילך אינה מוסכמת על כל הפוסקים. לכן טוב יותר שבמצב כזה יסדר החייל את הנרות בחנוכייה לפני צאתו, ויבקש מאחד מחבריו שידליק עבורו את הנרות בזמן ההדלקה, ובזה יקיים את מצוות ההדלקה לדעת כולם, שכן 'שלוחו של אדם כמותו'.
<h3>עד מתי אפשר להדליק נרות</h3>
לכתחילה יש להדליק את נרות החנוכה בשקיעה או בצאת הכוכבים, כל אחד כפי מנהגו, ולא יאוחר מהזמן 'שתכלה רגל מן השוּק'. חייל שלא הדליק נרות חנוכה עד שעבר הזמן שתכלה רגל מן השוּק, יכול בדיעבד להדליק נרות חנוכה בברכה כל הלילה, עד עלות השחר. יש סוברים שהאפשרות להדליק נרות לאחר שכלתה רגל מן השוּק היא רק אם יהיו אנשים שיראו את הנרות. זאת כיוון שלדבריהם, כאשר הדלקת הנרות אינה נעשית בזמנה העיקרי, פרסום הנס הוא תנאי מעכב במצווה. ויש סוברים שהאפשרות להדליק נרות לאחר שכלתה רגל מן השוק היא גם כאשר לא יהיו אנשים שיראו את הנרות, כיוון שלדבריהם, פרסום הנס אינו תנאי מעכב במצווה. להלכה, לכתחילה יש להשתדל שיהיו אנשים שיראו את הנרות, כדי לצאת ידי כולם, אך כאשר אין זה אפשרי, מותר להדליק נרות בברכה עד עלות השחר, גם אם לא יהיו אנשים שיראו את הנרות.
<h3>מקום ההדלקה</h3>
בסיס צבאי שהחיילים בו ישנים בחדרים או באוהלים ואוכלים בחדר אוכל משותף - יש להדליק בו נרות בחדר האוכל, כדי לזָכות את כל החיילים שאינם מדליקים נרות בעצמם, שיצאו ידי חובה בהדלקת הנרות בחדר האוכל.
אם אפשר, ראוי להדליק את הנרות במקום שהעוברים והשבים בו יוכלו לראותם, כדי לפרסם את הנס. אך אם אי אפשר לעשות כן, או שהדלקת הנרות במקום כזה כרוכה בסכנה, אפשר להדליק את הנרות בתוך הבית, כמו שאמרו חכמים: "ובשעת הסכנה, מניחו על שולחנו ודיו". לכן לוחמים השוהים בתוך בית ואסור להם להיחשף, והדלקת נרות חנוכה כלפי רשות הרבים תחשוף את מיקומם, ידליקו נרות בחדר סגור בתוך הבית, וזאת בתנאי שאין בכך שום חשש סכנה.
<h3>באילו שמנים מדליקים נרות חנוכה</h3>
כל השמנים והפתילות כשרים להדלקת נר חנוכה, ומצווה מן המובחר להדליק בשמן זית, שבו נעשה הנס. ואם אין שמן זית, יש להדליק בשמן שאורו זך ונקי. לכן חיילים שאין להם שמן זית, יכולים להדליק את נרות החנוכה בשמן מנועים, בשמן רובים או בכל חומר בערה אחר.
רשויות הצבא מתירות לחיילים להשתמש בשמנים השייכים לצבא להדלקת נרות חנוכה.
<h3>מה יכול לשמש נר חנוכה</h3>
אין צורך בחנוכייה כדי לקיים את מצוות נרות חנוכה. לכן חייל שאין לו חנוכייה יכול לקחת משטח ישר כלשהו, כגון בלטה או מוט ברזל, להניח עליו נרות ולהדליקם. כמו כן, ניתן להניח כמה כוסות עם שמן זו לצד זו ולשים פתילה בכל אחת מהכוסות, וכל כוס תיחשב נר אחד. אך אין להניח שתי פתילות או יותר בתוך כלי אחד ולהדליק את שתיהן, כיוון שיש חשש שאש הפתילות תתחבר זו לזו לאבוקה אחת, ואין יוצאים ידי חובת הדלקת נר חנוכה באבוקה (-נר העשוי מכמה פתילות), אלא רק בנר, כיוון שנס חנוכה נעשה בנר. ואם מניחים בין הפתילות חפץ עמיד באש המונע את חיבור אש הפתילות זו לזו, והמרחק בין פתילה לפתילה הוא כשני סנטימטר, אפשר להחשיב כל פתילה כנר אחד.
'גוזניק' (פחית שבתוכה בד בוער טבול בסולר) פסול לשימוש בתור נר חנוכה, כיוון שהאש אוחזת בכל אדי הסולר ולא רק בבד, ודינו כאבוקה.
<h3>נר שכָּבָה</h3>
מצוות נר חנוכה מתקיימת מיד בהדלקת הנר, ואף אם הנר כבה לאחר מכן, כגון שמישהו נתקל בחנוכייה והפיל אותה - יצא המדליק ידי חובה. וזהו מה שאמרו חכמים: "הדלקה עושה מצווה". וכתבו אחרונים, שאף שהמדליק יצא ידי חובת המצווה, ראוי שידליק שוב את הנר כדי לפרסם את הנס.
<h3>מצב הנר בשעת ההדלקה</h3>
בשעת הדלקת הנר עליו להיות ראוי לדלוק חצי שעה, ולכן בשעת הדלקתו, צריך לשים לב שיש בו מספיק שמן. חייל שהדליק נרות והתברר שבשעת ההדלקה לא היה בהם מספיק שמן כדי שהנר ידלוק חצי שעה, צריך לכבות את הנרות, להוסיף שמן ולחזור ולהדליק את הנרות כראוי. אך לא יברך שוב, כי יש חולקים על דין זה, וסוברים שאין צורך שהנר יהיה ראוי לדלוק חצי שעה; ואף שאין הלכה כדבריהם, לעניין הברכה חוששים לדעתם, שכן כלל גדול בידינו: 'ספק ברכות להקל'.
כמו כן, יש להניח את הנרות במקום שהרוח לא תכבה אותם במשך חצי שעה. ואם הנרות הודלקו במקום שיש בו רוח, והם כבו מהרוח, יש לחזור ולהדליקם, אך אין לברך שוב על הדלקתם.
<h3>כיבוי הנרות</h3>
בשעת הצורך, מותר לכבות את נרות החנוכה לאחר שדלקו חצי שעה, כיוון שהמצווה כבר התקיימה.
<h3>ברכת הרואה את הנר</h3>
חייל הנמצא במקום שאינו יכול להדליק נרות חנוכה, והוא עתיד לשהות במקום זה כל הלילה, וגם אין מדליקים עבורו נרות בביתו או בבסיס - אם הוא רואה נרות חנוכה דולקים, עליו לברך בשעה ראייתם "שעשה ניסים לאבותינו". ואם דבר זה אירע בלילה הראשון, יברך גם "שהחיינו".
יש לברך על ראיית נרות חנוכה, גם אם רואים אותם בעזרת משקפת.
<h3>הדלקת נרות במסיבת חנוכה</h3>
כאשר מתאספים חיילים למסיבת חנוכה, ראוי לקיים במקום הדלקת נרות ציבורית, כדי לפרסם את הנס בציבור. אבל אין לברך על הדלקה זו, כיוון שהמנהג להדליק בברכה נאמר רק בבית הכנסת, שהוא 'מקדש מעט' ויש בו דמיון לנס שאירע בבית המקדש, ולא בכל מקום ציבורי. ואם רוצים, אפשר לברך את הברכות ללא הזכרת שם ה', ולהבליע את הדילוג בנעימה. ואם המסיבה היא בחדר האוכל של הבסיס, אפשר לכבד יוצא אשכנז שעדיין לא הדליק נרות, שידליק נרות בברכה ויצא ידי חובה בהדלקה זו.
מסיבת חנוכה שמתפללים בה ערבית, יש סוברים שאף בה אין להדליק נרות בברכה. ויש חולקים וסוברים שאפשר לברך בה, כשם שמדליקים ומברכים בבית כנסת, וכן הלכה.

<h2>פרק טז - ט"ו בשבט - ראש השנה לאילן</h2>
<h3>ט"ו בשבט - יום שמחה</h3>
ט"ו בשבט הוא יום שמחה, אין מתענים בו, אין מספידים בו ואין אומרים בו תחנון ולא במנחה שלפניו. ביום זה הלב מתמלא ברגשי אהבה חמים וכיסופים עזים לארץ ישראל, למצוותיה ולנופיה, לפירותיה ולנטיעותיה, לעברהּ ולעתידהּ.
<h3>ראש השנה לאילן לעניין תרומות ומעשרות</h3>
ארץ ישראל היא ארץ קדושה, ומתוך קדושתה חייבים בה במצוות מיוחדות שנוהגות רק בה, והן נקראות "מצוות התלויות בארץ". אחת מהמצוות התלויות בארץ היא מצוות תרומות ומעשרות, וט"ו בשבט הוא ראש השנה לאילן לעניין מצווה זו, כפי שיבואר.
מצוות תרומות ומעשרות מחייבת להפריש חלק כלשהו מהיבול ולתת אותו לכהן, ולאחר מכן להפריש עשירית מהיבול ולתת אותה ללוי. החלק שניתן לכהן נקרא תרומה, והעשירית הניתנת ללוי נקראת מעשר ראשון. לאחר הפרשת המעשר ראשון, יש להפריש עשירית נוספת מהיבול ולאכול אותה בירושלים. מצווה זו נקראת מצוות מעשר שני. בזמן הזה, לא ניתן לאכול את פירות המעשר השני בירושלים, כיוון שאנו טמאים ואסור לאדם טמא לאכול מעשר שני. לכן בזמן הזה מחללים את קדושת הפירות על מטבע, ולאחר מכן מותר לאכול את הפירות גם מחוץ לירושלים.
יש שנים שבהן מפרישים מעשר עני, ואותו נותנים לעניים, במקום להפריש מעשר שני. קביעת השנים שמפרישים בהן מעשר שני והשנים שמפרישים בהן מעשר עני היא על פי מחזור של שלוש שנים. השנתיים הראשונות בכל מחזור הן שנות מעשר שני, והשנה השלישית היא שנת מעשר עני. לאחר שני מחזורים מגיעה שנת שמיטה, שבה אין מפרישים תרומות ומעשרות, כיוון שפירות שנת השמיטה הם הפקר, ופירות הפקר פטורים מתרומות ומעשרות. נמצא שמפרישים מעשר שני בשנתיים הראשונות לאחר השמיטה, בשנה השלישית מפרישים מעשר עני, בשנים הרביעית והחמישית מפרישים מעשר שני, ובשנה השישית מפרישים מעשר עני, וחוזר חלילה.
התאריך שקובע את המעבר משנת מעשר שני לשנת מעשר עני בפירות האילן הוא ט"ו בשבט, ולכן ט"ו בשבט נקרא ראש השנה לאילן. לדוגמה: שנת תשפ"ז היא השנה החמישית לשמיטה והיא שנת מעשר שני, ושנת תשפ"ח היא שנה שישית לשמיטה והיא שנת מעשר עני. פירות האילן שיחנטו (-יתחילו להבשיל) בתחילת שנת תשפ"ח ייחשבו פירות של השנה החמישית לשמיטה ויתחייבו במעשר שני, ופירות שיחנטו לאחר ט"ו בשבט של שנת תשפ"ח ייחשבו פירות של השנה השישית לשמיטה ויתחייבו במעשר עני. הטעם לכך הוא שפירות החונטים לפני ט"ו בשבט נוצרים מחומרים מזינים שהתהוו מגשמי השנה הקודמת, ועל כן הם שייכים לשנה הקודמת. אך בהגיע ט"ו בשבט, כבר עברו רוב ימות הגשמים של השנה, ופירות החונטים לאחריו כבר נוצרים מחומרים מזינים שהתהוו מגשמי השנה החדשה.
<h3>ראש השנה לאילן לעניין איסור ערלה</h3>
ט"ו בשבט הוא גם ראש השנה לאילן לעניין איסור ערלה. איסור ערלה הוא האיסור לאכול את פירות העץ וליהנות מהם בשלוש השנים הראשונות לחיי העץ. פירוש המלה 'ערלה' הוא סגירה וכיסוי, ואיסור זה נקרא כן, כיוון שהאיסור ליהנות מהפירות הוא ככיסוי שמונע מאכילתם ומן ההנאה מהם.
שנות העץ אינן נמנות לתאריך שבו העץ ניטע, אלא לראש השנה (א' תשרי). כלומר עץ שניטע באדמה כחודש וחצי לפני ראש השנה, נחשב בן שנה בראש השנה. בהגיע ראש השנה שנתיים לאחר מכן, נשלמו שנות הערלה שלו, והוא מתחיל את שנתו הרביעית. לדוגמה: עץ שניטע כחודש וחצי לפני סוף שנת תשפ"א, נחשב עץ בן שנה בסוף שנת תשפ"א. שנת תשפ"ב היא שנתו השנייה, שנת תשפ"ג היא שנתו השלישית ושנת תשפ"ד היא שנתו הרביעית. פירות השנה הרביעית נקראים נטע רבעי, והם מותרים באכילה לאחר שפודים את קדושתם על מטבע. אף ששנת תשפ"ד היא שנת נטע רבעי לעץ זה, הפירות שחנטו בעץ לפני ט"ו בשבט של שנת תשפ"ד נחשבים פירות של שנת תשפ"ג, והם אסורים מדין ערלה, כיוון שהם נוצרו מחומרים מזינים שהתהוו מגשמי השנה של שנת תשפ"ג. רק הפירות שחנטו לאחר ט"ו בשבט של שנת תשפ"ד נחשבים פירות של השנה הרביעית, כיוון שהם נוצרו מחומרים מזינים שהתהוו מגשמי השנה החדשה, והם מותרים באכילה.
<h3>קביעת ראש השנה לאילן בט"ו בשבט - החשבת השורש הפנימי</h3>
ט"ו בשבט הוא אפוא ראש השנה לאילן, והוא אינו נקבע לפי הזמן שבו דרך הפירות להבשיל אלא לפי הזמן שבו גשמי השנה החדשה מצמיחים בעץ חומרים מזינים שעתידים להביא להבשלת הפירות. מכך ניתן ללמוד על דרכה של תורה להחשיב את שורשו הפנימי והנסתר של כל דבר. בעיצומו של החורף, בזמן שכלפי חוץ ניכרים מראות החורף, הגשם והקור במלוא עוזם, ועוד חודשי חורף ארוכי לילה לפנינו - מתמלא העץ בחומרים מזינים המביאים עמם את בשורת החיים המתחדשים בו, בשורת האביב. ואף האדם הוא כעץ השדה. אף אצלו - המחשבה והרגש הנסתרים והפנימיים הם אבות המעשה, עוד לפני שניכר המעשה עצמו. מבט אנושי טבעי משיג רק את הגלוי לעין - את המעשה שנעשה או את המילה שנאמרת. אך לא כן התורה, דרכה לעקוב אחרי שורש כל דבר ומעשה, להתחקות על מקור הטוב והרע הפנימיים, להחשיבם ולחולל בהם שינוי. בציון ראש השנה לאילן בזמן שהפירות עדיין לא הבשילו, מלמדת אותנו התורה להתבונן פנימה אל שורש כל צמיחה ושינוי, לשמור על טוהר מחשבותינו, לנצור את זוך החיים הפנימיים שלנו, לעבֵּד את אדמת שתיל נשמתנו ולהכשירה לאדמה המצמיחה ומשגשגת מעשים ודיבורים טובים בעיני ה'.
<h3>מנהגי ט"ו בשבט</h3>
טוב להרבות בט"ו בשבט בלימוד מצוות התלויות בארץ, ובלימוד שבחהּ של ארץ ישראל ומעלת ישיבתהּ.
נוהגים להרבות באכילת מיני פירות בט"ו בשבט, כדי להראות שהוא ראש השנה לאילן, ומודים לה' על כל פרי ופרי. ועדיף לאכול פירות שגדלו בארץ ישראל, ופירות שהשתבחה בהם ארץ ישראל.
פירות שתולעים מצויות בהם, יש לבדוק אותם ולוודא שאין בהם תולעים. פרטי חובת הבדיקה ודרך בדיקת הפירות יתבארו בעזרת ה' באהלי הלכה - הלכות תולעים.
<h3>מעלת אכילתם של פירות ארץ ישראל</h3>
ישנה מעלה באכילת פירות של ארץ ישראל, וניתן ללמוד זאת מנוסח ברכת מעין שלוש. בברכה זו אנו מבקשים שנזכה לאכול מפריהּ של ארץ ישראל ולשבוע מטובהּ - "ושמחנו בבניינה, ונאכל מפריהּ ונשבע מטובהּ". היו שהתנגדו לנוסח זה בטענה "שאין לחמוד הארץ בשביל פריהּ וטובהּ, אלא בשביל לקיים את המצוות התלויות בה". הב"ח, שהיה אחד מגדולי הפוסקים, השיב על טענה זו שאכן ראוי לחמוד את אכילת פירות ארץ ישראל; וכך הוא כותב: "הקדושה הנשפעת בארץ נשפעת גם בפירותיה שיונקים מקדושת השכינה השוכנת בקרב הארץ וכו', ועל כן ניחא שאנו אומרים בברכה זו ונאכל מפריהּ ונשבע מטובהּ, כי באכילת פירותיה אנו ניזונים מקדושת השכינה ומטהרתה". אם כן, פירותיה של ארץ ישראל הם פירות קדושים, והם מזינים את האוכל אותם לא רק באבות מזון, בוויטמינים ובמינרלים אלא גם בקדושת השכינה ובטהרתה, המצויות באדמת ארץ ישראל.
<h3>פירות הארץ מעידים על הגאולה</h3>
באכילת פירות ארץ ישראל בט"ו בשבט, אנו גם שמחים ומודים לה' על גאולת ישראל, המתבטאת בפירותיה של הארץ. בכל שנות הגלות שמרה ארץ ישראל אמונים לעם ישראל, ולא נתנה את ברכתה לזרים. בדורות האחרונים התעוררה ארץ ישראל מתרדמתה, והיא שבה ונותנת פירותיה בעין יפה לבניה. שיממונה של ארץ ישראל בשנות הגלות היא קיומה של ההבטחה האמורה בתורה: "וְשָׁמְמוּ עָלֶיהָ אֹיְבֵיכֶם הַיֹּשְׁבִים בָּהּ", כפי שכתב הרמב"ן: "כי לא תמצא בכל הישוב ארץ אשר הייתה טובה, רחבה ומיושבת והיא חרבה כמוה. כי מאז יצאנו ממנה לא קבלה אומה ולשון, וכולם משתדלים להושיבה ואין לאל ידם". ואכן בדורות האחרונים, כאשר עם ישראל הולך ושב לארץ ישראל, ארץ ישראל חוזרת ופורחת, ונותנת פירותיה בעין יפה. התעוררות זו היא מסימני הגאולה, כמו שאמרו חכמים: "אמר רבי אבא אין לך קץ מגולה מזה, שנאמר: 'וְאַתֶּם הָרֵי יִשְׂרָאֵל עַנְפְּכֶם תִּתֵּנוּ וּפֶרְיְכֶם תִּשְׂאוּ לְעַמִּי יִשְׂרָאֵל כִּי קֵרְבוּ לָבוֹא'", כלומר כאשר ארץ ישראל נותנת פריהּ בעין יפה, סימן הוא שגאולת ישראל קרובה.
<h3>אכילת פירות יבשים</h3>
יש שנוהגים לאכול בט"ו בשבט פירות יבשים שהשתבחה בהם הארץ, כגון צימוקים ותאנים. יש שכתבו שהטעם לכך הוא שבחוץ לארץ לא היו פירות טריים בתקופה זו של השנה, ולכן אכלו פירות יבשים. לכן בזמן הזה שברוך ה' מצויים פירות טריים, עדיף לאכול פירות טריים. ויש שנתנו טעם פנימי לאכילת פירות יבשים בט"ו בשבט: בספר שבט מיהודה מובא כי טעם אכילת פירות יבשים דווקא, קשור בהתחדשותו המיוחדת של עץ השדה - ושל האדם הנמשל לעץ - ביום זה. חז"ל גילו ברוח קודשם כי בט"ו בשבט עולה השרף באילן, אף על פי שבעין רגילה אי אפשר לראות בו כל התחדשות. זמן זה הוא שיא החורף, והעץ נראה בו יבש וחרב לגמרי, ואף על פי כן כוח הלחלוחית שבו לא נפסק והוא מתחדש וצומח, וביום זה מתחילה התחדשותו. כך גם האדם הנמשל לעץ - לעתים חש האדם כי לא נותרה בו כל נקודת חיוּת והשגה בעבודת ד', והוא יבש ומנוגב מכל. אך אל לו להתייאש ואל לו לאבד תקוותו, כי בכל אדם מישראל נשארת תמיד נקודה של חיוּת, אף אם היא דקה מן הדקה, קלושה ביותר ואינה ניכרת כלל. נקודת חיוּת זו בכוחה לחדש כנשר נעוריו, להצמיחו ולהעלותו, ולהחיותו מחדש לפני ה'. על כן אוכלים דווקא פירות יבשים בט"ו בשבט, להורות על האמונה בכוח הצמיחה הטמון מתחת לפני השטח היבש והחרב.
<h3>נטיעת עצים</h3>
המנהג לטעת עצים בט"ו בשבט הוא מנהג חדש, שנוסד כפי הנראה בשנת תר"נ על ידי הרב זאב יעבץ, מנהל בית הספר בזיכרון יעקב. אף שמנהג זה אינו מוזכר בספרי הלכה ומנהג, יש לו ערך חיובי, כיוון שבט"ו בשבט עוסקים במעלתה של ארץ ישראל, ובנטיעת עצים בארץ ישראל מקיימים את מצוות יישוב ארץ ישראל. אך אין הוא בא להחליף את המנהג הישן לאכול פירות ולהודות לה' עליהם.
על ערך נטיעת עצים בארץ ישראל אפשר ללמוד מהמסופר על מרן הרב קוק זצ"ל, שכאשר נטע עץ בארץ ישראל "התרגש מאוד, עיניו זלגו דמעות, ופניו היו כלפיד אש. כשהגישו לו את המעדר סירב לקחתו, והתכופף ובידיו טיפל ברגבי האדמה כשכולו נתון ברעדת קודש. אחד המקורבים הרשה לעצמו לשאול את הרב מדוע הוא מתרגש כל כך? והרב השיב ואמר: נטיעת עץ פרי בארץ ישראל, אין זו סתם פעולה חקלאית רגילה, זוהי התדבקות במידותיו של הקב"ה שאף הוא התעסק במטע הארץ תחילה".
<h2>מבוא - פורים וסגולת ישראל</h2>
חג הפורים נקבע על ידי מרדכי ואסתר, ובו אנו חוגגים את נס ההצלה מגזרת המן. שמחת הפורים היא שמחה גדולה מאוד, עד שהיא מתחילה ומתנוצצת כבר מראש חודש אדר, וממשיכה במצוות הפורים בו ביום - בקריאת המגילה ובהודאה לה' על הנס, במתנות לאביונים, במשלוח מנות ובמשתה ושמחה. יתרה מכך, ערכו של סיפור המגילה כה גדול, עד שחז"ל הורונו כי "כל ספרי הנביאים וכל הכתובים עתידים ליבטל לימות המשיח, חוץ ממגילת אסתר, והרי היא קיימת כחמשה חומשי תורה וכהלכות של תורה שבעל פה שאינם בטלים לעולם". ונשאלת השאלה, כיצד זה מגילה הנקראת מדברי סופרים, ערכה נצחי כחמישה חומשי תורה; ומהי אפוא משמעותו הגדולה של נס הפורים?
גזרת המן "להשמיד להרוג ולאבד את כל היהודים מנער ועד זקן טף ונשים ביום אחד", הייתה הגזרה הקשה ביותר בהיסטוריה של עם ישראל, ובה עמד עם ישראל בפני סכנה קיומית מיידית. ההצלה מן הגזרה הבטיחה את המשך קיומם הפיזי של ישראל, ומנעה את השמדתם. אך יתרה מכך, גזרת המן וההצלה ממנה חוללו בעם ישראל מהפך רוחני חיוני, שלולא הוא, היה עם ישראל זונח לחלוטין את זהותו ומתבולל בין העמים. כדי להבין כראוי את משמעותו של מהפך רוחני זה, ואת ערך נס פורים לדורות, יש להבין מהו התהליך הרוחני שעבר עם ישראל בתקופה ההיסטורית שבה התרחש סיפור המגילה.
המגילה מתארת בפירוט את סיפור הגזרה ואת נס ההצלה, אך אינה מציינת מהי הסיבה הרוחנית שהביאה לגזרה קשה זו. חז"ל בדבריהם ביארו שאחת הסיבות לגזרת המן הייתה השתתפותו של עם ישראל במשתה אחשוורוש. דברי חז"ל אלו מעוררים תמיהה, כפי שניסחהּ ר' יאשיהו פינטו (בעל פירוש הרי"ף על הספר עין יעקב):
"איך יתכן שעל עוון הנאת סעודת אחשוורוש יענשו הריגת מוות ואבדון, והרי אין עונש כרת ומיתה על אכילת אוכל לא כשר. ועל לאו אחד שבתורה הייתה כל החרדה הזאת"?
כדי לענות לשאלה זו ולהבין את חומרת הנאתם של ישראל מסעודת אחשוורוש, יש להקדים ולהבין את הסיבה לסעודה זו, ואת הרקע ההיסטורי לסיפור המגילה.
אחשוורוש היה מלך פרס, שמלך אחר כורש, קודמו. כשישים שנה לפני מלכות אחשוורוש, נחרב בית המקדש הראשון על ידי נבוכדנצר מלך בבל, וכעשר שנים לפני מלכות אחשוורוש, גברה מלכות פרס על מלכות בבל, וכורש מלך פרס נתן רשות לגולי בבל לשוב לארץ ישראל, ולבנות את בית המקדש. אמנם מעטים מאוד נענו לקריאה - כארבעים אלף איש בלבד. רוב עם ישראל העדיף את חיי הגלות על פני עלייה לארץ ישראל ובניית המקדש.
בהגיעם לירושלים, בנו עולי בבל מזבח וחידשו את עבודת הקרבנות, ואף התחילו להניח יסודות לבניית בית המקדש. אך גויי הארץ - 'צרי יהודה' - התנכלו להם וניסו למנוע את הבנייה. לאור כישלונם של צרי יהודה בעצירת הבנייה בכוח, הם פנו לאפיק הדיפלומטי, ושלחו לכורש איגרת שבה הם הוציאו את דיבת היישוב היהודי בארץ, וביקשו שיורה להפסיק את עבודות הבניין. כורש הורה לעצור את העלייה לארץ ולהפסיק את בניית המקדש וירושלים. אחשוורוש, שמלך אחרי כורש, המשיך במדיניות קודמוֹ, ומנע מעולי בבל לבנות את בית המקדש.
לאור תמונת מצב זו, משיב רבי יאשיהו פינטו לשאלת חוּמרתה של סעודת אחשוורוש. הוא אומר כי כמבואר בגמרא, סעודת אחשוורוש לא הייתה סעודה סתמית, אלא עניינה היה לחגוג את אי-קיום נבואת הגאולה. אחשוורוש הכיר את נבואת ירמיהו, שאחרי שבעים שנות גלות, ישובו ישראל לארצם. הוא חשש שכאשר יחזרו ישראל לגדוּלה, מלכות פרס תאבד את מעמדה. לפי חשבונו, הושלמו שבעים השנים ועם ישראל לא נגאל, ומכך הוא הסיק שעם ישראל לא ייגאל יותר. מסקנה זו שימחה אותו מאוד, ולשם חגיגתהּ הוא ערך משתה. במהותו, היה המשתה הכרזה שאין תקווה לעם ישראל, וחורבנו בלתי הפיך. לפיכך, השתתפות גולי בבל בסעודה הייתה חמורה ביותר, ושיקפה הפניית עורף לחזון הגאולה ולתפקיד ההיסטורי של עם ישראל - לחזור לארצו, לבנות את מקדשו ובכך "לתקן עולם במלכות שדי".
ועולה התמיהה - כיצד מסוגל היה ציבור הגולים להשתתף בסעודה שכל עניינה ייאוש מהגאולה וביטול מעמדו ותפקידו ההיסטורי של עם ישראל בתיקון העולם? תמיהה זו מחייבת לחזור כמה עשרות שנים לאחור, להשקפה הרווחת בעם ישראל לאחר חורבן הבית הראשון.
אחרי חורבן הבית, רווחה בעם ישראל ההשקפה שלפיה משמעות החורבן היא הפרת הברית בין ה' לעמו, וניתוק הקשר המיוחד ביניהם. וכך השיבו ישראל לנביאים שהוכיחו אותם אחרי החורבן: "הרי כבר מְכַרַנוּ ה', ואין לו עלינו כלום! עבד שמְכַרוֹ רבו ואִשה שגירשהּ בעלה, כלום יש לזה על זה כלום"!?
היום, במבט לאחור, אנו יודעים שהגלות היא זמנית, אבל גלות בבל הייתה הגלות הראשונה. בעת ההיא, לפי ניסיון עברוֹ, לא יכול היה עם ישראל לדעת שגם אחרי חורבן המקדש ופיזור ישראל בגלות, תהיה לו תקומה. רבים סברו שמשמעות החורבן היא ביטול הבחירה האלוקית בישראל וניתוק הקשר המיוחד שבין ישראל לה'. נראה שזו הסיבה שכה מעט אנשים נענו להצהרת כורש ועלו לארץ ישראל, כי רובו של העם לא האמין שתהיה תקומה, ולא ראה את עצמו קשור עוד לארץ ישראל ולבניין בית המקדש.
השקפה זו התחזקה כאשר כורש חזר בו מהצהרתו, ואסר על בניית המקדש וירושלים. אין דבר שגורם ייאוש, כמו תקוות שמתבדות. עוד לפני הצהרת כורש, היו רבים שסברו שהברית עִם ה' הופרה. הצהרת כורש הפיחה רוח תקווה במיעוט שהאמין בהגשמת נבואת ירמיהו וציפה לה, במיוחד לאור העובדה שהיא התרחשה בדיוק שבעים שנה אחרי גלות יהויקים. ביטול הצהרת כורש יצר מפח נפש וייאוש, וחיזק את ההשקפה שלפיה משמעות הגלות היא ביטול הקשר המיוחד בין עם ישראל לה'.
אך בין גולי בבל היו גם כאלה שלא איבדו תקווה. הם סברו שמניין שבעים השנים שבסיומן עם ישראל ייגאל לא התחיל בגלות יהויקים, אלא אחת-עשרה שנים אחריה, בגלות יהויכין. הם המתינו בציפייה דרוכה שמשהו יתרחש בשנת השבעים לגלות זאת, וכאשר לא התרחש דבר - גבר ייאושם.
זהו הרקע לסעודת אחשוורוש. אחשוורוש עצמו ציפה לראות אם יתרחש משהו בשנת השבעים לגלות יהויכין, ומשנוכח שעם ישראל לא נגאל, ציין את שמחתו הרבה במשתה ארוך ורהבתני. אין פלא אפוא שרבים מעם ישראל השתתפו במשתה, כיוון שהם עצמם לא האמינו שנותרה עוד תקווה.
הגמרא אומרת שאסתר רמוזה בתורה, בפסוק "וְאָנֹכִי הַסְתֵּר אַסְתִּיר פָּנַי בַּיּוֹם הַהוּא". "הַסְתֵּר אַסְתִּיר", זהו הסתר כפול. פעמים אדם מסתתר ויודעים על קיומו, אלא שאין מוצאים אותו. זהו הסתר אחד. אמנם פעמים אדם מסתתר, וחושבים שאין הוא קיים כלל. זהו הסתר כפול. בתקופת מרדכי ואסתר, היו רבים מעם ישראל שהשקפתם בנוגע לקב"ה הייתה השקפה של הסתר כפול - הם לא חשבו שה' משגיח עליהם בהשגחה נִסתרת, אלא סברו שה' עזב אותם לגמרי. "עבד שמְכַרוֹ רבו, ואִשה שגרשהּ בעלה, כלום יש לזה על זה כלום"!?
אבל נצח ישראל לא ישקר ולא יִנחם. כאשר עם ישראל בורח מזהותו, מתייאש ממנה ואינו מאמין בה, פעמים שדווקא הגויים מזכירים לו אותה. לרבים מישראל שהתייאשו מהגאולה והתכחשו ליהדותם, המן הוכיח שאי אפשר לברוח מהזהות היהודית. גם אם עם ישראל ידמה במעשיו לגויים - עבור הגוי הוא תמיד יישאר יהודי, ובשעת כעסו ירצה הגוי להשמיד את כולם - את היהודי המאמין עם אחיו הכופר. עבורו, כולם יהודים במידה שווה.
גזרת המן יצרה אפוא תפנית בעם ישראל, ועוררה מחדש את ההכרה בזהותו המיוחדת; כפי שניבא יחזקאל הנביא: "וְהָעֹלָה עַל רוּחֲכֶם הָיוֹ לֹא תִהְיֶה אֲשֶׁר אַתֶּם אֹמְרִים נִהְיֶה כַגּוֹיִם כְּמִשְׁפְּחוֹת הָאֲרָצוֹת לְשָׁרֵת עֵץ וָאָבֶן. חַי אָנִי נְאֻם ה' אלקים אִם לֹא בְּיָד חֲזָקָה וּבִזְרוֹעַ נְטוּיָה וּבְחֵמָה שְׁפוּכָה אֶמְלוֹךְ עֲלֵיכֶם". במעשה המגילה, מתוך עומק השבר בגזרת המן, חזר עם ישראל לזהותו, הכיר מחדש בקשר הבלתי ניתן לניתוק בינו ובין אלוקיו, ופנה אל ה' בתפילה לישועה. אולי זוהי משמעות דברי חז"ל, שבפורים עם ישראל קיבל את התורה מרצון - "הדור קבלוה בימי אחשורוש" - בפורים בחר עם ישראל מחדש ביהדותו, ובזיקה המיוחדת בינו ובין הקב"ה.
אם כן, נס פורים היה לא רק נס הצלה מגזרה קשה. מתוך ההתעוררות הרוחנית שבאה בעקבות הגזרה, ובעקבות ההכרה המחודשת של עם ישראל בזהותו ובהיותו עַם ה', נפתח הפתח לבניין בית המקדש השני ולגאולת ישראל. דריוש, בן אחשוורוש ואסתר, שמָלך אחר אביו, ביטל את איסור בניית המקדש. בימיו נבנה הבית השני, שבעים שנה אחר חורבן הבית הראשון. ובעת ההיא הופיעו קווי האור של אנשי כנסת הגדולה, התפתחה תורה שבעל-פה, תוקנו תקנות ונתגבש סדר תפילה וברכות. הכוח המעמיד של עם ישראל בשנות גלותו - נבנה והתבסס.
חג הפורים מבטא אפוא את סגולת ישראל ואת הברית הנצחית בין הקב"ה לעמו. גם במצבי שפל, כשהעם מפוזר ומפורד בגלות, מאבד את זהותו ומיואש מגאולה - נצח ישראל לא ישקר, ועם ישראל חוזר למקורו ולזהותו. קשר יצוק זה בין הקב"ה ועמו לעולם אינו מופר. מתוך החושך, זורח אור גדול של ישועה וגאולה.
לפיכך מגילת אסתר לא תתבטל לעולם, כי נס פורים מבטא את אי יכולת הביטול של הבחירה האלוקית בעם ישראל. גם כשהתנאים והנסיבות מובילים למחשבה שהברית הופרה - היא קיימת לעולם. הקב"ה מכוון את אירועי ההיסטוריה באופן שאורם של ישראל ילך וינהיר, עד לגאולה השלמה במהרה בימינו.
<h2>פרק יז - ארבע פרשיות</h2>
בין השבת הסמוכה לראש חודש אדר לשבת הסמוכה לראש חודש ניסן, יש ארבע שבתות שבהן קוראים בבית הכנסת פרשה נוספת מלבד פרשת השבוע, ואלו הן ארבע הפרשות: פרשת שקלים, פרשת זכוֹר, פרשת פרה ופרשת החודש. קריאת פרשות אלו היא הכנה למועדי אדר וניסן, ולכן יש בשבתות אלו מעט חגיגיות ושמחה, ויוצאי אשכנז אינם אומרים בהן את תפילת "אב הרחמים".
<h3>פרשת שקלים</h3>
בשבת שלפני ראש חודש אדר, קוראים את פרשת שקלים (שמות ל יא-טז), העוסקת במצוות מחצית השקל. בזמן שבית המקדש היה קיים, בראש חודש אדר היו מכריזים שעל כל אדם לתרום מחצית השקל לבית המקדש, עבור קרבנות הציבור, ובמשך החודש היו גובים את מחצית השקל. לכן קוראים את פרשת שקלים לפני ראש חודש אדר, כדי להזכיר לציבור שהגיע זמן מצווה זו. טעם נוסף לקריאת פרשת שקלים לפני חודש אדר נאמר בתלמוד הירושלמי, והוא שעל ידי הזכות של הקדמת השקלים שלנו, לשקלים שנתן המן לאחשוורוש, התבטלה גזרתו של המן.
בזמן הזה, בית המקדש חרֵב לצערנו, ואין ביכולתנו לקיים את מצוות מחצית השקל. אף על פי כן אנו קוראים את פרשת שקלים, זכר למצווה שהייתה נהוגה בזמן המקדש. ועוד שקריאת פרשת שקלים משמשת מעין תחליף לקיום מצוות מחצית השקל, כמו שנאמר: "וּנְשַׁלְּמָה פָרִים שְׂפָתֵינוּ", כלומר את הפרים שאין באפשרותנו להקריב, נשלם באמירת שפתינו.
<h3>פרשת זָכוֹר</h3>
מצווה מן התורה לזכור את מעשה עמלק, כמו שנאמר בתורה: "זָכוֹר אֵת אֲשֶׁר עָשָׂה לְךָ עֲמָלֵק בַּדֶּרֶךְ בְּצֵאתְכֶם מִמִּצְרָיִם. אֲשֶׁר קָרְךָ (-הזדמן לך) בַּדֶּרֶךְ וַיְזַנֵּב בְּךָ כָּל הַנֶּחֱשָׁלִים אַחֲרֶיךָ וְאַתָּה עָיֵף וְיָגֵעַ וְלֹא יָרֵא אֱלֹקִים. וְהָיָה בְּהָנִיחַ ה' אֱלֹקֶיךָ לְךָ מִכָּל אֹיְבֶיךָ מִסָּבִיב בָּאָרֶץ אֲשֶׁר ה' אֱלֹקֶיךָ נֹתֵן לְךָ נַחֲלָה לְרִשְׁתָּהּ, תִּמְחֶה אֶת זֵכֶר עֲמָלֵק מִתַּחַת הַשָּׁמָיִם לֹא תִּשְׁכָּח".
לעמלק לא נשקפה כל סכנה מעם ישראל, ומלחמתו בישראל הייתה מתוך שנאה להם על היותם מגלים את שם ה' בעולם. בשעה שעם ישראל יצא ממצרים באותות ובמופתים, וים סוף נקרע לפניו, הכירו כל האומות במעלתו והתבטלו כלפיו, ולולא עמלק, היה העולם מגיע לתיקונו השלם. אך עמלק נלחם בישראל, וצינן את הכבוד והיראה שרחשו אומות עולם לישראל, וגרם בזה לנפילת העולם ולדחיית התיקון העולמי. וכל הסבל העולמי שנגרם מדחייה זו, בא לעולם בגללו. לכן אמרו חכמים: "נשבע הקדוש ברוך הוא שאין שמו שלם ואין כסאו שלם עד שיימחה שמו של עמלק, וכשיימחה שמו, יהיה השם שלם והכסא שלם".
מהתורה, יש לקרוא את פרשת זָכוֹר פעם בשנה, כיוון שדבר שאין מזכירים אותו במשך שנה שלמה, נשכח מלב האדם, אך אין תאריך מסוים שבו צריך לקוראהּ, ודי לקוראהּ בתאריך כל שהוא, פעם בשנה. אבל חכמים תיקנו לקרוא את פרשת זכור בשבת שלפני פורים, כיוון שבפורים חוגגים את הריגת המן ובניו, שהיו מזרע עמלק.
<h3>קריאת פרשת זכור במניין ומתוך ספר תורה כשר</h3>
יש לקרוא את פרשת זכור במניין, ומתוך ספר תורה כשר. לכן אדם הגר במקום שאין בו מניין, צריך להימצא בשבת זכור במקום שיש בו מניין, כדי לשמוע את קריאת פרשת זכור בציבור. הטעם לכך שיש לקרוא את פרשת זכור במניין הוא משום שמטרת זכירת מעשה עמלק היא לעורר אותנו להילחם בעמלק, ומצוות המלחמה בעמלק מוטלת בעיקרה על הציבור.
<h3>כוונה בקיום המצווה</h3>
'מצוות צריכות כוונה', כלומר כדי לקיים מצווה לא די בעשייתה, אלא יש לכוון בעשייתה לשם קיום מצווה. לכן, יש להתכוון בקריאת פרשת זכור לקיים את מצוות זכירת מעשה עמלק, וטוב להזכיר זאת לציבור לפני הקריאה.
<h3>שמיעת פרשת זכור</h3>
מצוות זכירת מעשה עמלק מחייבת לומר את פרשת זכור בפֶה. ואם כך נשאלת השאלה, כיצד יוצאים ידי חובה השומעים את קריאת הפרשה בבית הכנסת, הרי רק בעל הקורא קורא אותה בפיו, וכל הנוכחים רק שומעים אותה? התשובה היא שישנו כלל הלכתי: 'שומע כעונה' (עונה=אומר) - כאשר אדם אומר משהו כדי להוציא את חברו ידי חובה, וחברו שומע ומתכוון לצאת, נחשב זה כאילו השומע בעצמו אמר את הדברים. ולכן על בעל הקורא לכוון להוציא את הציבור ידי חובה, ועל הציבור להתכוון לצאת בקריאתו.
<h3>השומע פרשת זכור במבטא שונה ממסורת עדתו</h3>
יש סוברים שטוב שאדם ישמע את קריאת פרשת זכור כפי מסורת הקריאה של עדתו. ואף שבכל השנה אין מקפידים בכך, בקריאת זכור, שהיא מן התורה, מהדרים יותר. ויש סוברים שאין צורך לדקדק בזה, כיוון שאדם יוצא ידי חובה בכל מבטא, וכן הלכה. וכן יש סוברים שטוב שאדם ישמע את הקריאה מספר תורה הכתוב כפי מסורת העדה שלו, כיוון שיש שינויים בצורת הכתיבה בין העדות השונות. ויש סוברים שאף בזה אין צורך לדקדק, וכן הלכה.
<h3>חיוב נשים בפרשת זכור</h3>
נשים פטורות מקריאת פרשת זכור, כיוון שמטרת המצווה היא לעורר את שנאתנו לעמלק כדי שנילחם בו, ואין דרכן של נשים להשתתף במלחמה. אף על פי כן נהגו הנשים ברוב קהילות ישראל לבוא לבית הכנסת ולשמוע פרשת זכור, ושני טעמים לכך. טעם אחד הוא שאישה המקיימת מצווה שהיא פטורה ממנה, מקבלת על כך שכר כמי ש'אינה מצוּוה ועושה'. וטעם שני הוא שיש פוסקים הסוברים שנשים חייבות בקריאת פרשת זכור, כיוון שייתכן שישנם טעמים נוספים למצוות זכירת מעשה עמלק, והם שייכים גם לנשים, וטוב לחשוש לדעתם. וישנן נשים שאינן נוהגות לבוא לבית הכנסת לשמוע את קריאת פרשת זכור. נשים אלו, וכן נשים שקשה להן לבוא לבית הכנסת לשמוע את פרשת זכור, תקראנה את הפרשה בביתן מתוך חומש, כיוון שיש סוברים שגם בדרך זו מקיימים את המצווה.
<h3>הוצאת ספר תורה לצורך קריאת פרשת זכור לנשים</h3>
לפעמים אימהות מטופלות בילדים אינן יכולות להגיע לבית הכנסת בזמן קריאת התורה כדי לשמוע את פרשת זכור. כדי שגם נשים אלו תוכלנה לקיים את המצווה, אפשר לקיים קריאה מיוחדת לנשים בזמן אחר במשך השבת, ורצוי שיהיו עשרה גברים בבית הכנסת בשעת הקריאה, כיוון שיש סוברים שהמצווה היא לקרוא את פרשת זכור במניין.
<h3>פרשת פרה</h3>
בשבת שאחרי פורים, קוראים את פרשת פרה (במדבר יט א-כב), העוסקת בטהרה מטומאת מת על ידי אפר פרה אדומה. קריאה זו היא הכנה לחג הפסח, שבו מקריבים את קרבן הפסח, ויש להיטהר מטומאת מת כדי להקריבו. קוראים פרשה זו כבר בחודש אדר, כיוון שבזמן שבית המקדש היה קיים, היו מתחילים לעלות לרגל בראש חודש ניסן, ולפני העלייה לרגל יש להיטהר מטומאת מת.
כיום לצערנו אין לנו אפר פרה אדומה להיטהר בו, ואנו קוראים פרשה זו זכר למקדש, ובתור תפילה לה' שיטהר אותנו במהרה ונזכה להקריב את קרבן הפסח. ומבואר בספרי חסידות שקריאת פרשה זו פועלת לטהר את הנפש מטומאתה, ומכינה אותה לקבל את הארת חג הפסח.
יש סוברים שהמצווה לקרוא את פרשת פרה היא מצווה מן התורה. המקור למצווה זו הוא הפסוק שבסוף פרשת פרה: "וְהָיְתָה לָהֶם לְחֻקַּת עוֹלָם", שבו נאמר שמצוות פרה נוהגת תמיד ("חֻקַּת עוֹלָם"). וכיוון שבזמננו אין לנו אפר פרה, ואין באפשרותנו לקיים את מצוות פרה אדומה, למדו מכאן חכמים שמצוות פרה אדומה כוללת גם מצווה לקרוא פרשה זו בתורה, ומצווה זו ניתן לקיים בכל דור, גם כשאין בידינו אפר פרה אדומה.
<h3>פרשת החודש</h3>
בשבת הסמוכה לראש חודש ניסן, קוראים את פרשת החודש (שמות יב ב-כ). פרשה זו עוסקת בקידוש ראש חודש ניסן ובדיני קרבן פסח, וקוראים אותה סמוך לחודש ניסן, כדי להזכיר לציבור להתכונן לעלייה לרגל ולהקרבת קרבן הפסח. ואף שבזמן הזה, אין באפשרותנו לעלות לרגל ולהקריב את קרבן הפסח, אנו קוראים פרשה זו זכר למקדש.
<h2>פרק יח - חודש אדר</h2>
<h3>משנכנס אדר מרבים בשמחה</h3>
"משנכנס אדר מרבים בשמחה". לא רק ימי הפורים הם ימי שמחה, אלא החודש כולו הוא חודש שמח, כמו שנאמר במגילת אסתר: "וְהַחֹדֶשׁ אֲשֶׁר נֶהְפַּךְ לָהֶם מִיָּגוֹן לְשִׂמְחָה וּמֵאֵבֶל לְיוֹם טוֹב". שמחה זו, המתחילה כבר מתחילת החודש, מיוחדת לחג הפורים. בחנוכה למשל, אין מרבים בשמחה משנכנס חודש כסלו, אלא רק בימי החנוכה. הסיבה לכך היא שחודש אדר כולו מבטא את הנצחיות של עם ישראל. כאשר ערך המן גורל באיזה חודש להשמיד את עם ישראל, הוא ראה סימן טוב בכך שחודש אדר עלה בגורלו. זאת כיוון שחודש אדר הוא החודש האחרון במניין החודשים, ועלה בדעתו שכשם שחודש אדר הוא בסוף השנה, כך יהיה סוף וכליה לעם ישראל בחודש זה. אבל עם ישראל הוא עם נצחי, וכשם שלאחר סיום השנה בחודש אדר, מיד מתחילה שנה חדשה, כך גם בעם ישראל, כל סוף הוא התחלה של תקופה חדשה. לכן שמחת פורים מתחילה כבר בתחילת חודש אדר, לבטא את הנצחיות של עם ישראל ואת היכולת שלו לצמוח ולהתחדש מתוך כל משבר.
השמחה שמרבים בה היא שמחה של מצווה, כגון ריקוד ושירה של שירי קודש, והסרת עצב ודאגה מן הלב. אבל אין הכוונה לשמחה שיש בה פגיעה או זלזול בכבודם של חברים ומורים, שכן אין זו שמחה אלא הוללות, והיא אסורה כל השנה.
<h3>ז' באדר</h3>
ז' באדר הוא יום פטירת משה רבנו, ומשום כך חסידים ואנשי מעשה נוהגים להתענות ביום זה.
אנשי 'חברה קדישא', המטפלים בנפטרים ומביאים אותם לקבורה, יש מהם שנוהגים להתענות ביום זה, לכפר עליהם שמא לא נזהרו כראוי בכבוד הנפטרים. הטעם למנהגם זה דווקא ביום ז' באדר הוא שלומדים ממשה רבנו את גודלה וחביבותה של מצוות הקבורה. ביציאת מצרים, כאשר כל עם ישראל היה עסוק בביזה, משה רבנו עסק בלקיחת עצמות יוסף לקבורה בארץ ישראל, ובזכות מעשה זה, זכה משה רבנו שאף אדם לא עסק בקבורתו, אלא הקב"ה עצמו קבר אותו.
יש הנוהגים להישאר ערים בליל ז' באדר, ולעסוק בסדר לימוד שתוקן ליום זה.
<h3>תענית אסתר</h3>
י"ג באדר הוא יום צום ותענית, הנקרא תענית אסתר. ביום זה בימי מרדכי ואסתר, קיוו אויבי ישראל לשלוט ביהודים ולפגוע בהם, אך היהודים עמדו על נפשם ונלחמו באויביהם, וביום ההוא התענו והרבו בתפילה לה', ובזכות זו נושעו. לזכר התענית ההיא, גם אנחנו מתענים, כדי שנזכור שכאשר אדם נמצא בצרה והוא חוזר בתשובה בכל לבו ומתפלל לה', ה' שומע את תפילתו.
מפליא הדבר שלפני פורים, שהוא החג השמח ביותר בשנה, בא יום של תענית. אבל כשמתבוננים בכך לעומק, נוכחים לראות עד כמה היה פורים חסר אלמלא תענית אסתר. אפשר היה לטעות ולחשוב שהישועה שאירעה בפורים נבעה רק מכך שה' ריחם על עם ישראל, ומכך עלולים להסיק שבעת צרה, אדם צריך להיות פסיבי ולחכות לרחמי שמיים. אבל האמת היא שגזרת המן גרמה לטלטלה גדולה בעם ישראל, והביאה אותו לחזור בתשובה; כמו שאמרו חז"ל: "גדולה הסרת טבעת (שהסיר אחשוורוש מידו ונתנהּ להמן), יותר מארבעים ושמונה נביאים ושבע נביאות שהתנבאו לישראל, שכולם לא החזירו את עם ישראל למוטב, ואילו הסרת הטבעת החזירה אותם למוטב". ובזכות תשובה זו של עם ישראל באה הישועה. לכן מקדימים את תענית אסתר לפורים, כדי שנזכור שבעת צרה יש לחזור בתשובה ולהתפלל לה', והתשובה והתפילה יסירו את הצרה.
<h3>הפטורים מהתענית</h3>
אנשים חלושים שהתענית עלולה להחליש אותם עוד, או אנשים שהתענית עלולה לגרום להם נזק, פטורים מהתענית. לכן חולים, אנשים חלושים וזקנים שהתענית גורמת להם צער גדול, נשים בהיריון, מניקות וילדים מתחת גיל בר מצווה - פטורים מהתענית. ואם אפשר, ימעטו קצת באכילה ובשתייה ולא יאכלו מוֹתרוֹת, כדי לשתף עצמם עם הציבור.
<h3>י"ג באדר שחל בשבת</h3>
כאשר י"ג באדר חל בשבת, מקדימים את התענית ליום חמישי. בשבת אין מתענים, משום כבוד השבת. וביום שישי אין מתענים, מכיוון שבתענית מרבים באמירת סליחות ותחנונים, וזה עלול לפגוע בהכנות לשבת. כמו כן, אין זה מכבוד השבת להיכנס אליה רעבים וצמאים מהתענית. לכן מקדימים ומתענים ביום חמישי.
<h3>סדר התפילה בתענית אסתר</h3>
כבכל תענית, גם בתענית אסתר מוסיפים בתפילה כמה קטעים של בקשות ותחנונים. בתפילת עמידה בברכת "שומע תפילה", אומרים "עננו ה' עננו ביום צום תעניתנו וכו'". זאת משום שברכת "שומע תפילה" היא ברכה כללית שאפשר להוסיף בה תפילות שונות, וכן סיומה של ברכה זו - "ברוך אתה ה' שומע תפילה", מתאים לתפילת "עננו", שמבקשים בה שתפילותינו תתקבלנה.
יוצאי ספרד אומרים "עננו" בתפילת שחרית ובתפילת במנחה, ויוצאי אשכנז אומרים "עננו" רק בתפילת מנחה, מחשש שבמשך היום יצטרך האדם לאכול, ויתברר למפרע שמה שאמר בתפילת שחרית "ביום צום תעניתנו", לא היה נכון. בתפילת מנחה אין חוששים לזה, כיוון שאפילו אם יזדקק לאכול אחרי תפילת מנחה, הרי התענה עד חצות, ותענית עד חצות יכולה להיקרא צום.
אמנם גם למנהג יוצאי אשכנז, שליח הציבור אומר "עננו" בחזרת הש"ץ כבר בתפילת שחרית. כיוון שאף אם הוא יזדקק לאכול, תפילתו היא תפילת הציבור, ואין חוששים שכל הציבור יזדקק לאכול במשך התענית. בדבר נוסף שונה דינו של שליח הציבור מדין היחיד: בכך שהוא אומר את תפילת "עננו" בחזרת הש"ץ כברכה בפני עצמה, אחרי ברכת "גואל ישראל", שלא כמו היחיד, שאומר "עננו" בברכת "שומע תפילה". הטעם לכך הוא שחכמים לא רצו להוסיף בתפילת היחיד ברכה, ולשנות את מספר הברכות שתיקנו אנשי כנסת הגדולה, שכן היו לאנשי כנסת הגדולה בזה כוונות עליונות. רק בתפילת הציבור, שאיננה התפילה הבסיסית, הוסיפו חכמים עוד ברכה, וחרגו ממספר הברכות שתיקנו אנשי כנסת הגדולה. תפילת הציבור היא גם תפילה חשובה יותר, ולכן ראוי להוסיף בה ברכה. הטעם לכך שהסמיכו את תפילת "עננו" לברכת "גואל ישראל" בתפילת הציבור הוא שבספר תהלים, הפסוק "ה' צוּרִי וְגֹאֲלִי" סמוך לפסוק "יַעַנְךָ ה' בְּיוֹם צָרָה", ובתפילת עננו אנו מתפללים להיוושע מהצרות שאנו מצויים בהן.
בתפילת שחרית אומרים סליחות לאחר חזרת הש"ץ, ויוצאי אשכנז אומרים גם "אבינו מלכנו". לאחר מכן אומרים תחנון, קוראים בתורה את פרשת "וַיְחַל מֹשֶׁה", שיש בה את תפילת משה רבנו על עם ישראל לאחר חטא העגל, ומוזכרים בה גם שלוש עשרה מידות הרחמים של ה', וממשיכים בתפילה כרגיל. בתפילת מנחה קוראים בתורה שוב את פרשת "וַיְחַל מֹשֶׁה", ויוצאי אשכנז קוראים גם את ההפטרה המיוחדת לתעניות, אך אין אומרים תחנון ו"אבינו מלכנו", כי הארת פורים הולכת ומאירה מחצות היום.
<h3>זכר למחצית השקל</h3>
ה' טבע בטבע האנושי את תכונת ההתרגלות למצבים שונים, גם אם הם קשים. בזכות תכונה זו, אנשים יכולים להתאושש מאירועים לא נעימים ומאסונות שפקדו אותם. לצד היתרון שיש בתכונה זו, יש בה חיסרון, שהאדם עלול להתרגל גם למצבים קשים שניתנים לשינוי, במקום להתאמץ ולתקנם. זה מה שעלול לקרות לנו בעניין חסרון המקדש, שחלילה נתרגל לחסרונו. לכן תיקנו חכמים תקנות והנהיגו בישראל מנהגים שמזכירים את חסרון המקדש, כדי שנשים על לבנו את חסרונו ונתעורר לפעול לבניינו. אחד המנהגים שהונהגו בישראל לשם כך הוא "זכר למחצית השקל".
בזמן שבית המקדש היה קיים, בחודש אדר היו גובים מכל אדם מחצית השקל לצורך קרבנות הציבור בבית המקדש. זכר לגבייה זו, בזמן הזה נוהגים לתת לצדקה סכום של מחצית מהמטבע שמשתמשים בו במקום הנתינה. למשל, בישראל נותנים חצי ש"ח, ובארצות הברית - חצי דולר. מכיוון שבפסוקי הציווי על מחצית השקל, מוזכרת המילה "תרומה" שלוש פעמים, נוהגים להוסיף ולתת סך הכול שלושה חצאי שקלים. יש מיוצאי ספרד שמחמירים ונותנים סכום ששווה למחצית השקל שנתנו בזמן שבית המקדש היה קיים, שזהו סכום השווי של עשרה גרם כסף טהור. מכיוון שערך הכסף משתנה מזמן לזמן, יש לברר בכל שנה מהו המחיר של עשרה גרם כסף טהור, ולתת סכום זה לצדקה. בשנים האחרונות, השווי של עשרה גרם כסף טהור נע בין עשרים ש"ח לשלושים ש"ח.
<h3>האנשים הכלולים במנהג</h3>
מעיקר הדין, אנשים שגילם פחות מעשרים, פטורים מלתת זכר למחצית השקל. זאת מכיוון שלדעת כמה פוסקים, בזמן שבית המקדש היה קיים, היו גובים מחצית השקל רק מבני עשרים ומעלה. וכן מעיקר הדין, גם נשים פטורות מנתינת זכר למחצית השקל. בפועל, נוהגים לתת זכר למחצית השקל גם עבור אנשים שגילם פחות מעשרים, ואפילו עבור ילדים ועוּבָּרים. ויש שנוהגים לתת גם עבור נשים וילדות. ואמנם בזמן שבית המקדש היה קיים, נשים וקטנים פטורים היו ממחצית השקל, אבל כיוון שמחצית השקל היא כפרה על הנפש, נותנים זכר למחצית השקל עבור כולם, כדי שתהיה כפרה לכולם.
<h3>זמן הנתינה וייעוד המעות</h3>
נותנים את המעות זכר למחצית השקל בתענית אסתר, כדי שזכות הצדקה תצטרף לזכות התענית, ועל ידי זה נזכה לכפרה. יש הנוהגים לתת זכר למחצית השקל לפני תפילת מנחה, ויש שדוחים את הנתינה לאחר תפילת מנחה. את הכסף מוסרים לצדקה או למטרות קדושות אחרות, כגון חיזוק לומדי תורה, החזקת בית כנסת, הפצת תורה, יישוב הארץ וכיוצא בזה.
כאשר נותנים את המעות זכר למחצית השקל, יש לשים לב שלא לומר שהמעות הן 'מחצית השקל', אלא רק 'זכר למחצית השקל', כדי שלא יהיה נראה כאילו הקדשת המעות היא למטרת הקרבת הקרבנות במקדש. זאת כיוון שמעות המוקדשות לצורך המקדש בזמן הזה, חלה עליהן קדושה, והן נאסרות בהנאה.
<h3>פורים קטן</h3>
בשנה מעוברת, חוגגים את פורים באדר שני, כדי להסמיך את גאולת פורים לגאולת פסח. עם זאת, מציינים את נס פורים כבר בי"ד ובט"ו שבאדר ראשון, וימים אלו נקראים פורים קטן. הטעם לכך הוא שחודש אדר ראשון גם הוא חודש אדר, ומכיוון ש'אין מעבירים על המצוות', כלומר שאין לאדם להישמט ממצווה שהוא נפגש בה ויש לו יכולת לקיימה - יש לעשות זכר כל שהוא לנס פורים כבר באדר ראשון. לכן אסור להספיד ולהתענות בי"ד ובט"ו שבאדר ראשון. וכן אין אומרים בימים אלו תחנון, ואת הפרק "לַמְנַצֵּחַ וכו' יַעַנְךָ ה' בְּיוֹם צָרָה" שקודם ל"ובא לציון", כיוון שימים אלו אינם ימי צרה. וראוי להרבות קצת בסעודה בי"ד אדר ראשון, לכבוד הנס.
<h3>הכנות לחג הפורים</h3>
חסידים ואנשי מעשה נוהגים להיטהר במקווה לקראת חג פורים, וטוב לסדר את הבית וללבוש בגדי שבת לכבוד החג. מלבד כבוד החג, יש בלבישת בגדי שבת זכר לבגדי המלכות שלבשה אסתר כאשר באה לפני אחשוורוש לבקש על עמה, ולבגדי המלכות שלבש מרדכי כאשר התבטלה גזרת המן.
<h3>הבדלה ותפילת ערבית במוצאי שבת שחל בו פורים</h3>
כאשר פורים חל במוצאי שבת, כדאי להבדיל על הכוס לפני תפילת ערבית. ואף שבדרך כלל מבדילים לאחר תפילת ערבית כדי לאחר את הוצאת השבת, עדיף שלא לנהוג כן כאשר פורים חל במוצאי שבת, ושני טעמים לכך. טעם אחד הוא שהכאת המן על ידי 'נפצים' ו'קפצונים' היא מלאכה גמורה, ויש סוברים שאמירת "המבדיל בין קודש לחול" אינה מתירה לעשות מלאכה גמורה, וכדי להתירה יש להבדיל על הכוס. וטעם שני הוא שתפילת ערבית וקריאת המגילה לוקחים זמן רב, ויש חשש שלאחר התפילה, אנשים ישכחו לעשות הבדלה. ומכיוון שההבדלה נעשית לפני תפילת ערבית ולפני אמירת "אתה חוננתנו", יש לזכור לומר "ברוך המבדיל בין קודש לחול" לפני שמדליקים את נר ההבדלה.
כאשר פורים חל במוצאי שבת, רצוי לאחֵר מעט את זמן תפילת ערבית, כדי לאפשר לאנשים להתחפש ולהתארגן לקריאת המגילה.
<h2>פרק יט - התפילה וקריאת התורה</h2>
עיקרו של חג פורים הוא לשמוח בנסים שעשה לנו ה' בימי מרדכי ואסתר, ולהודות לו עליהם. לשם כך תיקנו חכמים ארבע מצוות: קריאת מגילה, מתנות לאביונים, משלוח מנות ומשתה ושמחה; ואסרו להספיד ולהתענות בפורים. תכליתן של מצוות אלו להרבות בשמחה, ולעורר אותנו להודות לה' על טובותיו וחסדיו, כפי שיבואר בהמשך בפירוט, בנוגע לכל מצווה. עוד תיקנו חכמים לומר בתפילה ובברכת המזון את תפילת "על הנסים", שיש בה תיאור מתומצת של נס פורים והודאה עליו.
<h3>"על הנסים"</h3>
תיקנו חכמים לומר בתפילה ובברכת המזון "על הנסים", כדי להודות לה' על הנסים שעשה לנו בימי מרדכי ואסתר. בתפילה מזכירים "על הנסים" בברכת "מודים", ובברכת המזון - בברכת "נודה לך". אומרים "על הנסים" דווקא בברכות אלו, משום שהן עוסקות בהודאה. לכן גם אין מזכירים את פורים בברכת מעין שלוש, כיוון שאין בה ברכה מיוחדת להודאה.
כיוון שחג פורים אינו חג מהתורה, הזכרתו בתפילה אינה חשובה עד כדי כך שיצטרכו לחזור על ברכה כדי להשלימה. לכן אדם ששכח לומר "על הנסים" ושם לב לכך תוך כדי ברכת "מודים", קודם שאמר את שם ה' שבחתימת הברכה, ("ברוך אתה ה'"), יחזור למקום שטעה ויאמר "על הנסים". אך אם הוא שם לב לכך אחרי שאמר את שם ה' שבחתימת ברכת "מודים", לא יחזור ויאמר "על הנסים", אלא ימשיך בתפילתו כרגיל. זאת כיוון שאם יחזור למקום שטעה ויאמר "על הנסים", הברכה שאמר תיחשב ברכה לבטלה. במקרה זה טוב לומר בסוף התפילה לאחר "אלוקי נצור", לפני "יהיו לרצון": "הרחמן הוא יעשה לנו נסים ונפלאות כשם שעשה לאבותינו בימים ההם בזמן הזה, בימי מרדכי ואסתר וכו'".
וכן הדין בברכת המזון - אם אדם שכח לומר "על הנסים" ושם לב לכך תוך כדי ברכת "נודה לך", לפני שאמר את שם ה' שבסיום הברכה, יחזור למקום שטעה ויאמר "על הנסים". ואם נזכר לאחר שאמר את שם ה' שבחתימת ברכת "נודה לך", לא יחזור ויאמר "על הנסים", אלא ימשיך בברכתו כרגיל. וטוב במקרה זה לומר בסוף הברכה הרביעית של ברכת המזון: "הרחמן הוא יעשה לנו נסים וכו'".
כאשר סעודת פורים נמשכת לתוך הלילה שלאחר הפורים, אומרים "על הנסים" בברכת המזון, מכיוון שהחיוב לומר "על הניסים" חל מיד בתחילת הסעודה.
<h3>קריאת התורה</h3>
בפורים קוראים בתורה את פרשת "ויבוא עמלק" שבסוף פרשת בשלח, ועניינה מלחמת ישראל בעמלק. פרשה זו קשורה לפורים, שכן המן היה מזרע עמלק. בפרשה זו תשעה פסוקים. לכתחילה אין לקרוא בתורה פחות מעשרה פסוקים, ולכן כותב מרן השלחן ערוך שיש לקרוא את הפסוק האחרון פעמיים, וכן נוהגים יוצאי ספרד. לדעת הרמ"א, אין צורך לכפול את הפסוק האחרון, כיוון שלדעתו כאשר הפרשה הנקראת היא תחומה, ועוסקת בעניין אחד, אפשר לקוראהּ אף שיש בה רק תשעה פסוקים, וכן נוהגים יוצאי אשכנז.
<h3>תחנון והלל</h3>
אין אומרים תחנון בי"ד ובט"ו באדר, ואין אומרים גם את מזמור "לַמְנַצֵּחַ וכו' יַעַנְךָ ה' בְּיוֹם צָרָה" שקודם "ובא לציון", כיוון שימי הפורים אינם ימי צרה.
בדרך כלל אומרים בחגים הלל, אבל בפורים אין אומרים הלל, כיוון שגאולה שאינה כוללת עצמאות מדינית, אין אומרים עליה הלל. הטעם לכך הוא שהפסוק הפותח את ההלל הוא "הַלְלוּ עַבְדֵי ה'", ואם כן, פרקי ההלל תוקנו להיאמר על ידי "עבדי ה'", ולא על ידי הנתונים למָרוּת אחרים. וכיוון שבפורים לא זכינו לעצמאות מדינית ונשארנו עבדי אחשוורוש, אין אומרים בו הלל.
<h2>פרק כ - קריאת המגילה</h2>
<h3>קריאת המגילה</h3>
לאחר נס הפורים, ביקשו מרדכי ואסתר מחכמי ישראל ומהנביאים שבאותו דור, שיקבעו את קריאת המגילה בפורים בתור מצווה מחייבת. בתלמוד הירושלמי מסופר שבקשת מרדכי ואסתר עוררה התנגדות, והיו חכמים שראו בה פגיעה במעמדו של משה רבנו בתור נותן התורה. "אמרו, הרי נאמר: אלה המצות אשר צוה ה' את משה, ואין נביא אחר רשאי לחדש דבר, ומרדכי ואסתר מבקשים לחדש לנו דבר"? והיו נושאים ונותנים בדבר, עד שהאיר הקדוש ברוך הוא את עיניהם, ומצאו רמז לקריאת המגילה בתורה. הרמז הוא הנאמר בפרשת עמלק: "כְּתֹב זֹאת זִכָּרוֹן בַּסֵּפֶר", ומגילת אסתר נקראת ספר, כמו שכתוב במגילה: "וְנִכְתָּב בַּסֵּפֶר". על סמך רמז זה, הסכימו חכמים לקבוע את קריאת המגילה בתור מצווה מחייבת, וכללו אותה בכתבי הקודש. ולא רק שמגילת אסתר נכללה בכתבי הקודש, אלא היא קיבלה מעמד מיוחד, יתר על כל ספרי הנביאים והכתובים, וכך אמרו חכמים: "כל ספרי הנביאים וכל הכתובים עתידים להתבטל לימות המשיח, חוץ ממגילת אסתר, והרי היא קיימת כחמשה חומשי תורה שאינם בטלים לעולם. ואף על פי שכל זכרון הצרות יבטל, שנאמר 'כִּי נִשְׁכְּחוּ הַצָּרוֹת הָרִאשֹׁנוֹת', ימי הפורים לא יבטלו, שנאמר 'וִימֵי הַפּוּרִים הָאֵלֶּה לֹא יַעַבְרוּ מִתּוֹךְ הַיְּהוּדִים וְזִכְרָם לֹא יָסוּף מִזַּרְעָם'".
המטרה של קריאת המגילה היא לפרסם את ניסי ה', כדי שמתוך כך נתעורר להודות לה' על טובותיו וחסדיו; וכן כדי לחזק בנו את ההכרה שהפנייה לה' בעת צרה מביאה ישועה, כמו שנאמר "כִּי מִי גוֹי גָּדוֹל אֲשֶׁר לוֹ אֱלֹהִים קְרֹבִים אֵלָיו כַּה' אֱלֹקֵינוּ בְּכָל קָרְאֵנוּ אֵלָיו".
<h3>קריאת היום וקריאת הלילה</h3>
קוראים את המגילה פעמיים מתוך מגילת קלף כשרה, פעם אחת בליל הפורים ופעם אחת ביומו. זאת כיוון שנאמר: "אֱלֹקַי אֶקְרָא יוֹמָם וְלֹא תַעֲנֶה וְלַיְלָה וְלֹא דוּמִיָּה לִי", ולמדו מכך חז"ל שבזמן גזרת המן, עם ישראל התפלל לישועה ביום ובלילה, וזכר לכך נקראת המגילה ביום ובלילה. וטעם נוסף לקריאה ביום ובלילה הוא ששתי טובות אירעו בפורים, וכנגדן שתי הקריאות. טובה אחת היא שעם ישראל ניצל מגזרת המן, וכנגדה קוראים את המגילה בלילה, להראות שהישועה הייתה מתוך חושך וצרה. וטובה שנייה היא שלא רק שהסתלקה הצרה, אלא שמתוך הצרה כוחם של ישראל התגבר ועלה - הם הרגו את שונאיהם, ונפל פחד היהודים על גויי הארץ, ומרדכי עלה לגדולה והתמנה משנה למלך. כנגד טובה זו, קוראים את המגילה ביום, בזמן שהאור שולט, לבטא טובה זו של התגברות כוחם של ישראל. מתוך כך אנו לומדים להתבונן במבט עמוק על צרות וקשיים שבאים על עם ישראל, ולראות שתכליתם אינה לפגוע בנו חלילה, אלא לעורר אותנו לתשובה, ומתוך כך להגביר את כוחנו ולהאיר בעולם אור חדש.
<h3>שומע כעונה</h3>
מנוסח הברכה שלפני הקריאה - "אשר קידשנו במצוותיו וציוונו על מקרא מגילה", אפשר ללמוד שהמצווה היא לקרוא את המגילה. ואם כך נשאלת השאלה, איך כל הציבור בבית הכנסת יוצא ידי חובה, הרי רק בעל הקורא קורא את המגילה, וכל הנוכחים רק שומעים אותה? התשובה היא שישנו כלל הלכתי 'שומע כעונה' (עונה=אומר) - כאשר אדם אומר משהו כדי להוציא את חברו ידי חובה, וחברו שומע ומתכוון לצאת, נחשב זה כאילו השומע אמר בעצמו את הדברים. ולכן כאשר בעל הקורא קורא את המגילה, והציבור מתכוון לצאת בקריאתו, נחשב זה כאילו כל אחד ואחד מהשומעים קורא את המגילה בעצמו.
<h3>חיוב נשים בקריאת המגילה</h3>
נשים חייבות בקריאת המגילה, אף שזו מצוות עשה התלויה בזמן, משום שגם הנשים נושעו מגזרת המן, ולא עוד אלא שנס פורים אירע על ידי אישה. ואמנם נשים חייבות בקריאת המגילה, אבל אין הן מוציאות את הגברים ידי חובה. זאת מכיוון שיש סוברים שאישה חייבת רק בשמיעת המגילה, ולא בקריאתה, ולכן אין באפשרותה להוציא את הגברים ידי חובתם. וטעם נוסף, שהמצב הרגיל הוא שגברים קוראים את המגילה בציבור, וכאשר אישה קוראת במקומם, נראה זה כאילו אין הגברים יודעים לקרוא את המגילה, או שאין קריאת המגילה חביבה עליהם, ויש בכך פגיעה בכבוד הציבור.
<h3>חיוב קטנים בקריאת המגילה</h3>
ילדים וילדות קטנים שהגיעו לגיל חינוך, כלומר לגיל שבו הם יכולים לקרוא את כל המגילה, חייבים בקריאת המגילה, מדין חינוך. יש נוהגים להביא לקריאת המגילה גם ילדים שלא הגיעו לגיל חינוך, כדי לפרסם את הנס. אבל אין להביא ילדים קטנים שעלולים לעשות רעש ולהפריע בקריאת המגילה.
<h3>קריאה מ'פְּלג המנחה'</h3>
זמן קריאת המגילה בלילה הוא מצאת הכוכבים. בשעת הדחק, אפשר להקדים ולקרוא את המגילה מפְּלג המנחה, דהיינו שעה ורבע זמניות לפני צאת הכוכבים (כחמישים דקות לפני השקיעה). זאת כיוון שכמה מצוות שצריכות להיעשות בלילה, מצאנו שניתן לעשותן כבר מפלג המנחה. והטעם לכך הוא שהארת היום שהולך ובא מתנוצצת כבר מפלג המנחה.
<h3>קריאה בעשרה וברוב עם</h3>
לכתחילה, יש לקרוא את המגילה בנוכחות עשרה אנשים, כדי לפרסם את הנס. עשר נשים נחשבות לעניין זה כמניין, מכיוון שהן חייבות במצווה והנס מתפרסם על ידן. אבל קטנים אינם נכללים במניין העשרה, מכיוון שחיובם במצווה הוא רק מדין חינוך.
מכבוד המצווה לקיים את קריאת המגילה בקהל רב, כמו שנאמר: "בְּרָב עָם הַדְרַת מֶלֶךְ". לכן אדם שיש במקומו כמה בתי כנסת, יעדיף את בית הכנסת שיש בו מתפללים רבים יותר. אדם שרגיל להתפלל במניין קבוע, אינו צריך לשנות מקביעוּתו וללכת לבית כנסת אחר, גם אם יש שם יותר מתפללים, כי ישנה חשיבות לקביעוּת מקום התפילה.
<h3>שמיעת המגילה ממכשירים חשמליים</h3>
השומע הקלטה של קריאת המגילה במכשיר חשמלי, אינו יוצא ידי חובה, מכיוון שיש לשמוע את המגילה מאדם שחייב במצווה. אמנם כאשר אדם קורא את המגילה ברמקול, בטלפון או ברדיו בשידור חי, מתעוררת שאלה, האם הקול היוצא מהמכשיר החשמלי נחשב קול אדם או קול מכשיר? יש הסוברים שהקול היוצא מהמכשיר החשמלי נחשב קולו של האדם, מכיוון שהקול בא מכוחו ונשמע כקולו. אבל דעת רוב הפוסקים היא שהקול היוצא מהמכשיר החשמלי אינו נחשב קול אדם. זאת כיוון שגלי הקול היוצאים מהמכשיר אינם גלי הקול שיוצאים מפיו של הקורא, אלא הם גלי קול חדשים, המתהווים על ידי אותות חשמליים המועברים מהמיקרופון לרמקול, והופכים באמצעים מלאכותיים לקול הדומה לקולו של הקורא. ולכן לדעתם אין יוצאים ידי חובה בשמיעת קול זה, וכן ההלכה.
<h3>החסיר מילה מהמגילה</h3>
יש לקרוא את כל המגילה, מראשיתה ועד סופה. אדם שלא קרא או לא שמע אפילו מילה אחת מן המגילה, לא יצא ידי חובה, וצריך לחזור ולקרוא את המגילה, מן המילה שלא שמע ואילך.
הלכה זו מעוררת שאלה: מדוע מי שפספס מילה אחת אינו יוצא ידי חובה, הרי הוא שמע את עיקר הסיפור, ומה חשוב כל כך במילה אחת, שבחסרונה אין מקיימים את המצווה? נראה שהלכה זו מתאימה במיוחד לתוכן של מגילת אסתר. בסיפור המגילה ישנם אירועים שנראו חסרי חשיבות בעת התרחשותם - הריגת ושתי ושליחת האיגרות הראשונות שיהיה כל אדם שורר בביתו, אירעו תשע שנים לפני גזרת המן, ובזמנם אי אפשר היה להבין את חשיבותם עבור עם ישראל. אך לבסוף התברר שאירועים אלו הובילו לנס פורים. לולא הריגת ושתי, לא הייתה אסתר מגיעה לבית המלך. ולולא שנשלחו האיגרות הראשונות, שבגללן נתפס אחשוורוש כמלך שוטה ולא צפוי, היו אויבי ישראל ממהרים להרוג את ישראל מיד כשהגיעו לידיהם האיגרות האמצעיות, ולא היו ממתינים עד י"ג באדר. במבט לאחור, התברר שמה שנראה חסר חשיבות הוא חלק מסדר אלוקי, שכל פרט בו מדויק וחשוב. כך גם בקריאת המגילה, ישנן מילים שנראות חסרות משמעות בעיניים אנושיות, ואין מרגישים כי סיפור המגילה נפגם בהעדרן. אבל במבט אלוקי, במגילה שנכתבה ברוח הקודש, כל מילה ומילה חשובה ונצרכת, ובהעדרהּ סיפור המגילה חסר.
הלכה זו, שאין להחסיר אפילו מילה אחת במגילה, מטילה אחריות הן על בעל הקורא והן על השומעים. האחריות המוטלת על בעל הקורא היא לקרוא את המגילה בקול רם ובדקדוק, באופן כזה שכל הציבור ישמע את המגילה מתחילתה ועד סופה. כמו כן עליו להמתין אחר כל הכאת המן שישרור שקט, ורק לאחר מכן להמשיך בקריאה. האחריות המוטלת על השומעים היא להטות אוזנם לקריאת המגילה ולשים לב לכל מילה, לא לדבר באמצע הקריאה, ולא להכות את המן באופן שיגרום לאנשים להפסיד שמיעת מילים מן הקריאה.
<h3>טעות בקריאה</h3>
יש לקרוא את המגילה על פי טעמי המקרא, לדקדק היטב בקריאתה על פי הניקוד, ולהקפיד לקרוא כל מילה כפי הטייתה, במלעיל או במלרע. אם טעה בעל הקורא וקרא מילה אחת באופן משובש, הדין תלוי בשאלה אם השיבוש שינה את משמעות המילה או לאו. אם השיבוש לא שינה את משמעות המילה, כגון שבמקום לקרוא 'יְהוּדִים', קרא 'יְהוּדִיִּים', יוצאים ידי חובה בקריאתו. אבל אם השיבוש שינה את משמעות המילה, כגון שבמקום לקרוא 'יֹשֵב', בעל הקורא קרא 'יָשַב', או במקום 'נֹפֵל', קרא 'נָפַל', נחשב השיבוש כאילו דילג הקורא על המילה. ולכן אין יוצאים ידי חובה בקריאתו, ויש לחזור ולקרוא את המגילה ממקום הטעות ואילך. אין די בהשלמת המשפט החסר לבדו, משום שיש לקרוא את כל המגילה כסדרה.
<h3>מנהגים בקריאת המגילה</h3>
נוהגים שכל הקהל אומר בקול רם ארבעה פסוקי גאולה מן המגילה תוך כדי קריאתה, כדי להרבות בשמחה וכדי לעורר את הילדים הקטנים. אלו הם הפסוקים: א. "אִישׁ יְהוּדִי הָיָה בְּשׁוּשַׁן הַבִּירָה וּשְׁמוֹ מָרְדֳּכַי בֶּן יָאִיר בֶּן שִׁמְעִי בֶּן קִישׁ אִישׁ יְמִינִי" (פרק ב פסוק ה). ב. "וּמָרְדֳּכַי יָצָא מִלִּפְנֵי הַמֶּלֶךְ בִּלְבוּשׁ מַלְכוּת תְּכֵלֶת וָחוּר וַעֲטֶרֶת זָהָב גְּדוֹלָה וְתַכְרִיךְ בּוּץ וְאַרְגָּמָן וְהָעִיר שׁוּשָׁן צָהֲלָה וְשָׂמֵחָה" (פרק ח פסוק טו). ג. "לַיְּהוּדִים הָיְתָה אוֹרָה וְשִׂמְחָה וְשָׂשֹׂן וִיקָר" (פרק ח פסוק טז). ד. "כִּי מָרְדֳּכַי הַיְּהוּדִי מִשְׁנֶה לַמֶּלֶךְ אֲחַשְׁוֵרוֹשׁ וְגָדוֹל לַיְּהוּדִים וְרָצוּי לְרֹב אֶחָיו דֹּרֵשׁ טוֹב לְעַמּוֹ וְדֹבֵר שָׁלוֹם לְכָל זַרְעוֹ" (פרק י פסוק ג). לאחר קריאת הקהל, בעל הקורא חוזר וקורא פסוקים אלו בקול, כדי שהקהל ישמע אותם מתוך מגילה כשרה.
יש הנוהגים לנשק את התפילין כאשר קוראים את המילה "ויקר", בפסוק "לַיְּהוּדִים הָיְתָה אוֹרָה וְשִׂמְחָה וְשָׂשֹׂן וִיקָר". זאת מכיוון שמילה זו רומזת לכך שהמן גזר שלא להניח תפילין, וכאשר נושעו מגזרת המן, חזרו להניח תפילין בפרהסיה. המילה "ויקר" פירושה כבוד, והנחת התפילין גורמת לכך שהגויים יכבדו את עם ישראל וייראו ממנו, כמו שנאמר: "וְרָאוּ כָּל עַמֵּי הָאָרֶץ כִּי שֵׁם ה' נִקְרָא עָלֶיךָ וְיָרְאוּ מִמֶּךָּ".
<h3>הכאת המן</h3>
נוהגים להכות ולהרעיש בכלים שונים בכל פעם שמזכירים במגילה את המן, זכר למצוות מחיית עמלק, וכדי לגנות את הרשעים ולזלזל בהם, כפי שנאמר: "וְשֵׁם רְשָׁעִים יִרְקָב". במשך הדורות עורר מנהג זה התנגדות וביקורת, כיוון שהכאת המן גורמת לרעש והמולה בבית הכנסת, ומתוך כך פעמים שאנשים אינם שומעים כראוי את קריאת המגילה. וכאמור, אדם שלא שמע אפילו מילה אחת מהמגילה, לא יצא ידי חובה. מלבד זאת, פעמים שהכאת המן נעשית באופן שאינו מתאים לקדושת בית הכנסת. על אף ההתנגדות והביקורת, הרמ"א חיזק מנהג זה וכתב שאין לבטלו. אולי משום שמלבד החשיבות בגינוי הרשעים, מנהג זה מוסיף הרבה שמחה, ומביא לחיבוב קריאת המגילה בקרב רבים. למרות דבריו, הקריאות לבטל מנהג זה לא פסקו, ובדורנו הגר"ע יוסף זצ"ל קרא לבטל מנהג זה, וכל זה מחשש שמחמת הרעש וההמולה, אנשים לא יצאו ידי חובת הקריאה.
ברוב המקומות מחבבים את מנהג הכאת המן ומחזיקים בו, כפי שכתב הרמ"א. אך יש לשים לב שלא להפוך את הטפל לעיקר, ויש להקפיד הקפדה יתרה שהכאת המן לא תגרום לאי שמיעת המגילה כראוי. לכן יש להתחיל בהכאת המן רק לאחר שהקורא סיים לקרוא את כל המילה 'המן' (כולל האות נו"ן שבסוף המילה), ולהפסיק בהכאה מיד כשניכר שבעל הקורא מעוניין להמשיך ולקרוא את המגילה. גם יש להתחשב באנשים שהרעש מפריע להם ואריכות הקריאה מכבידה עליהם, בייחוד בערי הפרזים, שהציבור רעב וחלש מחמת תענית אסתר; ויש להימנע מלהרעיש באופן שעלול להבהיל ולגרום צער לחלק מהציבור. ולעולם יהיו מעשיו של אדם לשם שמיים.
<h3>השלמת מילים שלא נשמעו</h3>
אם בעקבות הרעש בבית הכנסת, אדם לא שמע כמה מילים מבעל הקורא, ישלים בזריזות את המילים החסרות מהמגילה שנמצאת לפניו. ואף אם המגילה שלפניו היא מגילה פסולה, יוצאים בכך ידי חובה, כיון שרוב המגילה נקראה ממגילה כשרה.
<h3>הפסק בדיבור בשעת קריאת המגילה</h3>
בשעת קריאת המגילה אסור לדבר, מכיוון שהברכה שלפני הקריאה נסובה על כל המגילה, ואין להפסיק בין הברכה למצווה. וגם משום שבשעה שאדם מדבר, אין הוא שומע את בעל הקורא, וכאילו דילג על מילים.
<h3>אכילה ומלאכה לפני קריאת המגילה</h3>
חצי שעה לפני צאת הכוכבים, אסור לאדם לעשות דברים שעלולים להשכיח ממנו את קיום המצווה של קריאת המגילה; כגון ללכת לישון, לאכול ולעשות מלאכה שעשויה להתמשך. במקומות שחוגגים את פורים בי"ד באדר, איסור האכילה לפני קריאת המגילה כרוך בקושי, כי תענית אסתר צמודה לפורים, ומגיעים לקריאת המגילה רעבים מהתענית. מי שקשה לו, יכול לאכול אכילה קלה שלא תשכיח ממנו את המצווה, כגון לחם או עוגה בשיעור כביצה (56 סמ"ק), או פירות וירקות ובשר ודגים, גם יותר משיעור כביצה.
<h2>פרק כא - ברכות המגילה</h2>
<h3>ברכות המגילה</h3>
תיקנו חכמים לברך את ה' לפני עשיית מצווה, כדי להודות לו על כך שזיכה אותנו לקיים את מצוותיו, וכדי שהמצווה תיעשה מתוך תשומת לב ובכוונה, ולא כמצוות אנשים מלומדה. זהו נוסח הברכה שמברכים לפני קריאת המגילה: "ברוך אתה ה' אלוקינו מלך העולם אשר קידשנו במצוותיו וציוונו על מקרא מגילה". מלבד ברכה זו, מברכים לפני קריאת המגילה עוד שתי ברכות. ברכה אחת היא ברכת "שעשה נסים", שתוקנה משום חביבות הנס, וזה נוסחה: "ברוך אתה ה' אלוקינו מלך העולם שעשה נסים לאבותינו בימים ההם בזמן הזה". וברכה נוספת היא ברכת "שהחיינו וקיימנו והגיענו לזמן הזה", שמברכים על כל מצווה המזדמנת פעם בשנה, כדי להודות לה' שזכינו להגיע שוב לימי הפורים ולקיים את מצוות קריאת המגילה.
<h3>ברכת "שהחיינו" ביום</h3>
בקריאת המגילה ביום, לדעת מרן השלחן ערוך, אין מברכים שוב "שהחיינו", שכן כבר בירכו בלילה. וכך נוהגים יוצאי ספרד. אבל דעת הרמ"א היא שיש לברך "שהחיינו" גם ביום, מכיוון שעיקר מצוות קריאת המגילה היא ביום, וכן נוהגים יוצאי אשכנז.
<h3>נוסח הברכה לנשים</h3>
אישה שקוראת מגילה לעצמה או לחברותיה - במניין המיועד לאימהות המטופלות בילדים - תברך לפני הקריאה את ברכת המגילה לפי הנוסח הרגיל: "אשר קידשנו במצוותיו וציוונו על מקרא מגילה". ואם היא מבנות אשכנז, תברך: "אשר קידשנו במצוותיו וציוונו לשמוע מקרא מגילה". נוסח זה הוא לפי הדעה שאישה חייבת בשמיעת המגילה, ולא בקריאתהּ.
<h3>עמידה וישיבה בקריאת המגילה ובברכותיה</h3>
בשעה שמברכים את ברכות המגילה, יש לעמוד כדי לכבד את המצווה, אבל אפשר לקרוא ולשמוע את המגילה עצמה בישיבה. ויש מיוצאי ספרד שנוהגים לשבת גם בעת הברכות, וכל אחד יעשה כמנהגו. הקורא את המגילה בציבור, יברך את הברכות ויקרא את המגילה בעמידה, כדי לכבד את הציבור.
<h3>ברכות המגילה כאשר הקורא כבר קיים את המצווה</h3>
כאשר מי שקורא את המגילה כבר יצא ידי חובת המצווה, והוא קורא את המגילה כדי להוציא את השומעים ידי חובה, עדיף שאחד השומעים יברך את הברכות. זאת מכיוון שהשומעים הם אלו שמקיימים את המצווה, ולא בעל הקורא. והמברך יתכוון להוציא בברכותיו את כל השומעים, והם יתכוונו לצאת ידי חובה. ועדיף כך מהאפשרות שכל אחד מהשומעים יברך בעצמו, משום שמעלת ברכה הנאמרת עבור כמה אנשים גדולה יותר, כמו שנאמר: "בְּרָב עָם הַדְרַת מֶלֶךְ".
<h3>ברכת "הרב את ריבנו"</h3>
לאחר קריאת המגילה מברכים ברכה נוספת, שפותחת במילים: "הרב את ריבנו והדין את דיננו", שכן יש בה שבח והודאה לה' על שהושיענו מיד אויבינו, ועל כך שבמלחמה לא נפגע איש מישראל. יש הסוברים שברכה זו נאמרת רק בעשרה, משום שהיא תוקנה כדי לפרסם את הנס בציבור, וכן נוהגים יוצאי אשכנז וחלק מיוצאי ספרד. לדעה זו, גם עשר נשים נחשבות ציבור לעניין ברכה זו. ויש חולקים וסוברים שברכת "הרב את ריבנו" דומה לשאר ברכות המגילה, והיא נאמרת גם ביחיד, וכן נוהגים חלק מיוצאי ספרד.
<h3>אמירת "ארור המן וברוך מרדכי"</h3>
כשפוגשים במעשים טובים של צדיקים ובמעשים רעים של רשעים, יש לשבח את הצדיקים ולגנות את הרשעים, כמו שנאמר: "זֵכֶר צַדִּיק לִבְרָכָה, וְשֵׁם רְשָׁעִים יִרְקָב". ובדור שלנו, שמנשבת בו רוח פוסטמודרנית, הנותנת לגיטימציה לכל תופעה ומטשטשת את ההבחנה בין טוב לרע ובין צדיק לרשע, חשוב הדבר עוד יותר. יש צורך מיוחד להדגיש שיש טוב ויש רע, יש צדיקים והם ראויים לשבח, ויש רשעים והם ראויים לגנאי. לכן לאחר קריאת המגילה אומרים: "ארור המן, ברוך מרדכי, ארורה זרש, ברוכה אסתר, ארורים כל הרשעים ברוכים כל ישראל, וגם חרבונה זכור לטוב", כדי שההבחנה בין טוב לרע, בין הראוי לברכה ובין הראוי לגנאי, תהיה ברורה. יוצאי ספרד נוהגים לומר זאת מיד אחר ברכת "הרב את ריבנו", ויש מהם שאומרים זאת שלוש פעמים, לחזק את הדבר. ויוצאי אשכנז נוהגים לומר זאת בסיום הפיוט "אשר הניא עצת גוים", שאומרים לאחר קריאת המגילה.
<h2>פרק כב - הלכות לבעל קורא</h2>
טוב להחמיר וליטול ידיים לפני שנוגעים במגילה, מפני קדושתה.
הקורא את המגילה בציבור, יברך את הברכות ויקרא את המגילה בעמידה, משום כבוד הציבור. ויתכוון להוציא ידי חובה את כל השומעים, בברכות ובקריאה.
טוב ששני אנשים יעמדו לצד בעל הקורא, אחד לימינו ואחד לשמאלו.
מנהג ישראל שכאשר קוראים את המגילה בציבור, אין גוללים את המגילה כספר תורה, אלא פושטים את המגילה כאיגרת, דהיינו שפותחים את המגילה וכופלים אותה דף על דף, כך שאינה מגולגלת אלא מקופלת, זכר לאיגרות ששלח מרדכי. כאשר מסיימים את הקריאה, גוללים את כל המגילה, ורק לאחר מכן מברכים את ברכת "הרב את ריבנו", שכן לאחר שסיימו את הקריאה, אין זה מכובד להשאיר את המגילה פרוסה ומקופלת ללא צורך.
יש לקרוא את המגילה על פי טעמי המקרא, לדקדק היטב בקריאתה על פי הניקוד, ולהקפיד לקרוא כל מילה כפי הטייתה במלעיל או במלרע.
אין להפסיק בין פסוק לפסוק ללא צורך, מפני שצריך לקרוא את המגילה כאיגרת, שנקראת בבת אחת. בין פרשייה לפרשייה, יכול בעל הקורא להפסיק מעט לצורך מנוחה.
בשני פסוקים במגילת אסתר התעורר ספק מהו הנוסח הנכון, וכדי לצאת ידי כל הספקות, קוראים את שני הנוסחים.
כאשר בעל הקורא מגיע לפסוק "בַּלַּיְלָה הַהוּא נָדְדָה שְׁנַת הַמֶּלֶךְ" (פרק ו פסוק א) יגביה קולו, כי שם מתחיל עיקר הנס. וכאשר מגיע למילים "עַל כָּל דִּבְרֵי הָאִגֶּרֶת הַזֹּאת" (פרק ט פסוק כו) ינענע את המגילה.
יש נוהגים לקרוא כמה פסוקים של צער הכתובים במגילה, במנגינה של מגילת איכה.
לכתחילה יש לקרוא את שמות עשרת בני המן - כולל את המילה "עשרת" - בנשימה אחת, להודיע שכולם נהרגו ונתלו כאחד. דבר זה מבטא את גודל הישועה, שהניצחון על אויבי ישראל לא היה הדרגתי אלא מהיר, מלא ומוחץ. נוהגים להתחיל את הקריאה בנשימה אחת כמה מילים לפני כן, מהמילים "חֲמֵשׁ מֵאוֹת אִישׁ" (פרק ט פסוק ו), מכיוון שעשרת בני המן היו שרי חמישים על אותם חמש מאות איש. כדי להצליח לקרוא את כל הפסוקים האלו בנשימה אחת, קוראים פסוקים אלו במהירות. מתוך כך, התעורר חשש שהציבור לא ישמע כראוי את בעל הקורא. לכן יש נוהגים שכל הציבור קורא את הפסוקים האלו בנשימה אחת, ולאחר מכן בעל הקורא חוזר וקורא אותם בקול, כדי שהציבור ישמע פסוקים אלו ממגילה כשרה.
<h2>פרק כג - מתנות לאביונים</h2>
<h3>טעם המצווה</h3>
ציוו חכמים לתת בפורים "מתנות לאביונים", כדי ששמחת הפורים תהיה שלמה, וגם העניים יהיו שותפים בה. קבלת מעות במצב של קושי כלכלי מעוררת שמחה, והיא גם מאפשרת לעניים לערוך סעודת חג עשירה וחגיגית, וכך השמחה גדלה, ומקיפה את כולם.
<h3>מספר האביונים ומספר המתנות</h3>
מלשון הפסוק, שבו נאמר "וּמַתָּנוֹת לָאֶבְיוֹנִים" בְּרַבִּים, למדו חכמים שצריך לתת מעות לפחות לשני עניים, לכל אחד מתנה אחת. ומצווה להרבות במתנות לאביונים לפי היכולת. ועדיף להרבות במתנות לאביונים מלהרבות במשלוח מנות ובסעודת פורים. מעבר למעלת הצדקה, יש בריבוי מתנות לאביונים גם קיום מהודר של מצוות שמחת פורים, "שאין שמחה גדולה ומפוארה אלא לשמח לב עניים ונדכאים, שהמשמח לב אלו דומה לשכינה שנאמר: לְהַחֲיוֹת רוּחַ שְׁפָלִים וּלְהַחֲיוֹת לֵב נִדְכָּאִים".
<h3>שיעור הנתינה</h3>
נתינה בשיעור של 'שווה פרוטה', שזהו סכום מועט מאוד, נקראת 'מתנה'. ולכן מצד הדין, מספיק לתת לכל אחד מהעניים סכום כסף או דבר מאכל בשווי פרוטה. אבל ראוי להחמיר ולנהוג כדעת הסוברים שיש לתת לכל עני סכום שאפשר לקנות בו ארוחה אחת.
<h3>חיוב נשים וילדים במתנות לאביונים</h3>
נשים חייבות במצוות מתנות לאביונים, אף שמצווה זו תלויה בזמן, משום שגם הנשים נושעו מגזרת המן, ולא עוד אלא שנס פורים נעשה על ידי אישה. אישה נשואה יכולה לתת מתנות לאביונים בעצמה, או שבעלה ייתן בעבורה. ילדים אינם חייבים לתת מתנות לאביונים, כיון שאין להם ממון משלהם. וראוי שיתנו מתנה סמלית.
<h3>זמן קיום המצווה</h3>
יש לקיים בַּיום את מצוות מתנות לאביונים, כמו שנאמר במגילה: "לַעֲשׂוֹת אוֹתָם יְמֵי מִשְׁתֶּה וְשִׂמְחָה וכו' וּמַתָּנוֹת לָאֶבְיוֹנִים". יש שכתבו שהטעם לכך הוא שכאמור, אחת המטרות של המצווה היא שהעניים יוכלו לקיים את סעודת פורים כראוי. ולכן יש לתת את המתנות לאביונים ביום, שהוא זמן הסעודה, ולא קודם לכן, שמא העני ישתמש במעות, וכשיגיע זמן הסעודה הן כבר לא יהיו בידו. מי שנותן מתנות לאביונים באמצעות גבאי צדקה, יכול לתת את המעות לגבאי בליל פורים או כמה ימים לפני פורים, שכן הגבאי מעביר אותן לעניים ביום הפורים.
<h3>נתינת מתנות לאביונים באמצעים דיגיטליים</h3>
אפשר להעביר את מעות הצדקה לעני או לגבאי הצדקה בכל דרך שהיא, במזומן, באשראי, בהעברה בנקאית או באפליקציות ייעודיות להעברת כספים, אך זאת בתנאי שהכסף יועבר לעני כבר בפורים. כאשר הכסף אינו ניתן ישירות לעני, יש להודיע לו על כך, כדי שיוכל ליהנות ממנו בפורים.
<h2>פרק כד - משלוח מנות</h2>
<h3>טעם המצווה</h3>
מצווה נוספת שתיקנו חכמים בפורים היא מצוות משלוח מנות, כמו שנאמר במגילה: "לַעֲשׂוֹת אוֹתָם יְמֵי מִשְׁתֶּה וְשִׂמְחָה וּמִשְׁלוֹחַ מָנוֹת אִישׁ לְרֵעֵהוּ". הטעם למצווה זו הוא שיהיו לכולם מאכלים לסעודת פורים בהרווחה ובשפע, ויוכלו לשמוח כראוי ובטוב לבב. ועוד טעם הוא להרבות אהבה ואחווה בישראל, שכן כאשר ביקש המן הרשע להשמיד את עם ישראל, הוא אמר לאחשוורוש: "יֶשְׁנוֹ עַם אֶחָד מְפֻזָּר וּמְפֹרָד". כנגד זה מרבים בפורים באהבה ובאחווה, בשליחת מנות איש לרעהו. וטעם שלישי הוא להרבות בשמחה בפורים.
<h3>מספר המשלוחים ומספר המנות</h3>
מלשון הפסוק, שבו נאמר "מִשְׁלוֹחַ מָנוֹת" בְּרַבִּים, למדו חכמים שצריך לשלוח לפחות שתי מנות, ומכך שנאמר "אִישׁ לְרֵעֵהוּ" בלשון יחיד, למדו שמספיק לשלוח מנות לאדם אחד. כך הוא מצד הדין, אך כל המרבה לשלוח מנות לחברים, הרי זה משובח, כיוון שעל ידי זה מתרבה האהבה והאחווה בין איש לרעיו.
במצוות משלוח מנות הצריכו חכמים לתת שתי מנות, ואילו במצוות מתנות לאביונים, הסתפקו חכמים במתנה אחת. והטעם לכך הוא שמשלוח מנות ניתן גם לעשירים, ומנה אחת אינה נחשבת בעיניהם, אבל אביונים מחשיבים גם מתנה אחת. וכן משלוח מנות די לתת לאדם אחד, ומתנות לאביונים יש לתת לשני אביונים. והטעם לכך הוא ללמדנו שמצוות מתנות לאביונים חשובה יותר, ועדיף להרבות בה מאשר להרבות במשלוחי מנות.
<h3>הגדרת 'מנה'</h3>
שתי המנות צריכות להיות מנות מאכל או משקה, אבל אין מקיימים את המצווה בשליחת בגדים, כסף ושאר חפצים, מכיוון שמטרת המצווה היא שיהיה לכולם אוכל לסעודת פורים. 'מנה' היא כמות של מאכל או משקה שרגילים לכבד בה אנשים, כפי המקובל באותו מקום. הצורך לשלוח מנה כזו נאמר בנוגע למשלוח המנות שיוצאים בו ידי חובה, אבל במשלוחים נוספים ששולחים בתור הידור מצווה, אפשר לשלוח מנות קטנות ופשוטות, מכיוון שהמצווה כבר התקיימה במשלוח הראשון.
<h3>נשים וקטנים במשלוח מנות</h3>
נשים חייבות במצוות משלוח מנות, אף שזו מצוות עשה שהזמן גרמא, משום שגם הנשים נושעו מגזרת המן, ולא עוד אלא שנס פורים נעשה על ידי אישה. בני זוג יכולים לשלוח משלוח מנות אחד עבור שניהם, ובלבד שיהיו במשלוח ארבע מנות - שתיים עבור מצוות הבעל ושתיים עבור מצוות האישה, ויודיעו למקבלים שהמשלוח הוא משני בני הזוג. אך ראוי שאישה תשלח משלוח מנות אישי לאחת מחברותיה, ובפרט לאלמנות ובודדות. ילדים קטנים שהגיעו לגיל חינוך (גיל שש לערך), צריכים לשלוח מנות, מדין חינוך.
<h3>משלוח מנות מאיש לאישה ולהפך</h3>
כפי שלמדנו, אחד הטעמים למצוות משלוח מנות הוא להרבות אהבה ואחווה בין איש לרעהו. כדי שלא תיווצר קרבה לא ראויה בין גברים לנשים, איש לא ישלח מנות לאישה, ואישה לא תשלח מנות לאיש. איש יכול לשלוח מנות למשפחה, ואינו צריך לייחד את משלוח המנות לראש המשפחה, וכן אישה יכולה לשלוח מנות למשפחה, ואינה צריכה לייחד את משלוח המנות לאשתו.
<h3>זמן קיום המצווה</h3>
את משלוח המנות יש לשלוח בַּיום, כמו שנאמר במגילה: "לַעֲשׂוֹת אוֹתָם יְמֵי מִשְׁתֶּה וְשִׂמְחָה וּמִשְׁלוֹחַ מָנוֹת אִישׁ לְרֵעֵהוּ". הטעם לכך הוא שאחד מייעודי משלוח מנות הוא שיהיו לכולם מאכלים לסעודת פורים בהרווחה ובשפע. סעודת פורים זמנהּ ביום, ואילו היה אפשר לשלוח מנות בלילה, היה חשש שהמקבל יאכל את המנות בלילה, וכשיגיע היום, כבר לא יהיו בידו מנות לסעודה.
<h3>משלוח מנות מפירות שביעית</h3>
פירות ארץ ישראל שגדלו בשנת השמיטה הם קדושים, ויש לייעד אותם לאכילה, ולא לסחור בהם או לפרוע בהם חובות. לכן, אין להשתמש בפירות הקדושים בקדושת שביעית עבור משלוח המנות הראשון ששולחים, שכן במשלוח זה, האדם מקיים את החובה לתת משלוח מנות, ונמצא שהוא פורע חובו בפירות שביעית. אבל מותר להשתמש בפירות שביעית עבור משלוחי המנות הנוספים, שנשלחים בתור הידור, מכיוון שאין חובה לשולחם. וצריך להודיע למקבל שהפירות קדושים, כדי שישמור על קדושתם.
<h3>משלוח מנות לאָבֵל</h3>
אָבֵל היושב שבעה על אחד מקרוביו, חייב בכל מצוות הפורים, אך לא ירבה במשלוחי מנות, אלא ישלח משלוח אחד, שאין בו תפנוקים ומיני מתיקה המשמחים את הלב.
מנהג יוצאי אשכנז וחלק מיוצאי ספרד שלא לשלוח מנות לְאָבֵל הנמצא בתוך שנת האֵבֶל על אחד מהוריו, או בתוך השלושים לפטירת אחד מקרוביו, מכיוון שאסור לשאול בשלום אבל, ומשלוח מנות נחשב כשאילת שלום. מותר לשלוח מנות לבני ביתו של האבל, אף שמטרת המשלוח היא להביע אהבה וחיבה לאבל. חלק מיוצאי ספרד נוהגים לשלוח מנות לאבל, כיוון שלדעתם מותר לשאול בשלום אבל בשבת, ולעניין זה, דין פורים כשבת.
<h3>לחץ חברתי סביב מצוות משלוח מנות</h3>
פעמים שסביב מצוות משלוח מנות נוצר לחץ. יש מקומות שבהם רגילים לשלוח מנות לכל משפחות החברים והידידים, וכאשר משפחה אינה מקבלת משלוח מנות מחבריה, היא רואה בכך ביטוי לחוסר קשר חברי, ונפגעת. כדי לעמוד בציפיות של כל החברים והידידים, אנשים שולחים משלוחי מנות רבים, הרבה מעבר למה שהיו רוצים, וזה גורם לטרחה ומעמסה ביום פורים. גם רמת משלוחי המנות היא בדרך כלל הרבה מעבר לנצרך לפי ההלכה, וכך מלבד הטרחה והמאמץ, מתווספת גם הוצאה כספית שמכבידה על חלק מהמשפחות.
הכרה של סדר העדיפות ההלכתי, ויצירת אווירה של כבוד והערכה לאנשים שפועלים לפי סדר זה, עשויה לסייע לקיים את מצוות הפורים באווירה טובה. כפי שלמדנו, אין כל חובה לשלוח מנות לכל החברים והידידים, ודי במשלוח מנות אחד. ריבוי משלוחי המנות הוא מידת חסידות, שיש לעשותה ברצון ובשמחה, ולא מתוך לחץ וכורח. גם כשמרבים במשלוחי מנות, עדיף לשלוח מנות לאנשים שמערכת היחסים בינם לבין השולח זקוקה לחיזוק, או לאנשים שנמצאים בשולי החברה, מאשר לשלוח לחברים וידידים. כמו כן, עדיף להרבות במתנות לאביונים מאשר במשלוחי מנות. לכן אדם שלא קיבל משלוח מנות מחברו, לא יקפיד עליו ולא יראה בכך ביטוי לחוסר קשר. אלא ידון את חברו לכף זכות שהוא נהג כהלכה והִרבָּה במתנות לאביונים על חשבון משלוחי המנות, או ששלח את משלוחי המנות לאנשים שמערכת היחסים שלו איתם זקוקה לחיזוק.
ראוי גם להתחשב במשפחות שההוצאה הכספית עבור החג קשה עבורם, ולבסס נורמה של שליחת משלוחי מנות פשוטים וצנועים. האנשים שמקבלים משלוחי מנות, רובם ככולם אינם זקוקים למשלוח המנות כדי לקיים סעודה נאה ומכובדת. עיקר הייעוד של שליחת המנות בזמננו הוא להרבות שמחה, אהבה ואחווה. לשם כך, די במשלוח מנות סמלי, ואין צורך להרבות במאכלים יקרים ומשובחים.
<h2>פרק כה - הסעודה והשמחה</h2>
<h3>טעם המצווה</h3>
מצווה מדברי קבלה לערוך בפורים סעודה נאה ומכובדת, כמו שנאמר במגילה "לַעֲשׂוֹת אוֹתָם יְמֵי מִשְׁתֶּה וְשִׂמְחָה". הטעם לסעודה זו הוא שהמן הרשע גזר על הגוף, "לְהַשְׁמִיד לַהֲרֹג וּלְאַבֵּד", לכן תיקנו חכמים להודות לה' בסעודה המשמחת את הגוף. וטעם נוסף הוא שהישועה באה על ידי סעודה ומשתה שעשתה אסתר לאחשוורוש והמן, לכן תיקנו להודות בסעודה ומשתה. את הסעודה יש לעשות ביום, כמו שנאמר בפסוק "יְמֵי מִשְׁתֶּה וְשִׂמְחָה", אך גם בלילה יש להרבות קצת בסעודה ובשמחה לכבוד החג.
<h3>לימוד תורה לפני הסעודה</h3>
טוב ללמוד תורה לפני הסעודה, ורמז לדבר, שבפסוק "לַיְּהוּדִים הָיְתָה אוֹרָה וְשִׂמְחָה וְשָׂשֹׂן וִיקָר", ה"אורה" - שהיא התורה - קודמת ל"שמחה". אפשר שהרעיון הפנימי במנהג זה הוא שיש להגיע לסעודת פורים עם מטען רוחני. השתייה המרובה עלולה להביא את האדם לקטנוּת והוללות, וכדי שהיא תביא להתעלות ולהתרוממות, יש להתכונן לפורים מבעוד מועד. יש להתמלא בתורה, ללמוד את הלכות היום ואת עניינו המיוחד, ולהתפלל לזכות לקבל את הארת היום. ככל שמתמלאים בהגיונות קודש אף לפני פורים, כך זוכים לשמחה של דבקות בה', ולהתרוממות של קדושה בפורים.
<h3>זמן הסעודה</h3>
המנהג הנפוץ אצל יוצאי אשכנז הוא להתפלל מנחה בעוד היום גדול, ולאחר מכן לאכול סעודת פורים. הטעם לכך שאין מזדרזים לערוך את סעודת פורים בבוקר הוא משום שטרודים בקיום מצוות משלוח מנות ומתנות לאביונים. ויש נוהגים לאכול סעודת פורים בבוקר, וכמה טעמים לכך: טעם ראשון הוא שזריזים מקדימים למצוות. טעם שני הוא שסעודת פורים היא כנגד הסעודה שעשתה אסתר לאחשוורוש והמן, וסעודה זו הייתה בבוקר, כדרך המלכים שסועדים בבוקר. וטעם שלישי הוא שכאשר דוחים את הסעודה לאחר מנחה, פעמים שבעקבות השתייה המרובה, אין מקיימים כראוי את מצוות קריאת שמע ותפילת ערבית במוצאי פורים.
כאשר פורים חל ביום שישי, ראוי לערוך את סעודת פורים לפני חצות, כדי שיהיה פנאי להתכונן לשבת, וכדי שסעודת שבת תיאכל לתאבון. מי שלא ערך את הסעודה לפני חצות, ישתדל לפחות להקדים את הסעודה לפני הרבע האחרון של היום (שתיים וחצי בערך).
<h3>אכילה בחבורה</h3>
ראוי להתאסף יחד, בני משפחה וחברים, ולאכול את סעודת פורים בחבורה, שכן על ידי זה מתרבות השמחה וההודאה לה', והאהבה והאחווה בין איש לרעהו.
<h3>שתיית יין</h3>
מרבים בשתיית יין בפורים, כדי להרבות בשמחה, ולהודות לה' מתוך הרחבת הדעת על הנסים שעשה לנו. ריבוי השתייה מיוחד לפורים, משום שהנסים שנעשו בפורים היו על ידי משתה. סילוקה של ושתי מהמלכות היה על ידי משתה, בחירתה של אסתר למלכה לוותה במשתה, וגם מפלת המן הייתה על ידי משתה. לכן ההודאה על הנס גם היא מתוך משתה. גם נשים יכולות לשתות מעט יין לכבוד היום, אבל אין להן להתבסם, משום שריבוי היין אינו יפה להן.
<h3>שִכרות</h3>
השכרות מגונה היא. על ידה אדם מאבד את דעתו, כוח השיפוט ניטל ממנו, והוא עושה דברים שליליים ומתבזה. כך אמרו במדרש: "ראה מה היין גורם למי ששותה אותו, גורם לארבעה דברים: עבודה זרה וגילוי עריות ושפיכות דמים ולשון הרע. ראה כמה היין קשה"! מקור השם יין הוא בשורש און, שפירושו צער. היין נקרא כך משום שהוא מרבה את הניאוף, ומתוך כך פורענות וצער באים לעולם. כך אמרו חכמים: "אין לך דבר שמביא יללה (בכייה) לאדם אלא יין". לכן הזהיר אליהו הנביא את רב יהודה ואמר לו: "לא תשתכר ולא תחטא". אחד הראשונים סיכם את היחס לשכרות וכתב: "השכרות איסור גמור, ואין לך עברה גדולה מזו".
משום כך, פוסקים רבים סוברים שאין להשתכר בפורים. לדבריהם, החיוב האמור בגמרא להתבסם בפורים, משמעותו חיוב לשתות מעט יותר ממה שרגילים. ומה שאמרו חז"ל שיתבסם עד שלא ידע בין ארור המן לברוך מרדכי, הוא לשון הפרזה. או שכוונתם היא שמתוך השתייה יישן, וכשיישן, לא ידע להבחין בין 'ארור המן' ל'ברוך מרדכי'. לדעת המשנה ברורה, ראוי לנהוג כדעה זו.
יש פוסקים שחולקים על כך, ולדעתם אין להשתכר לגמרי, אבל יש לשתות יין במידה שצלילות הדעת תיפגע מעט. לדעתם דברי חז"ל שיש להתבסם "עד שלא ידע בין ארור המן לברוך מרדכי", כוונתם היא שלא יוכל לחשב שהגימטרייה של 'ארור המן' שווה לגימטרייה של 'ברוך מרדכי'; או שהכוונה היא שלא יוכל להשלים כראוי את הפיוט הקדום שהיו בו בתים רבים, ובסוף כל בית היו אומרים לסירוגין, 'ארור המן' ו'ברוך מרדכי', ואדם שאינו צלול, מתקשה לעקוב ולהשלים את החרוז כראוי.
אך יש פוסקים שמפרשים את הגמרא כפשוטה, ולדבריהם יש להשתכר עד שלא יידע להבחין מי ארור ומי ברוך. ואף שכל השנה השכרות מגונה, בפורים ישנה הארה רוחנית מיוחדת וקדושה גדולה מאירה בעולם, ומכוחן אדם שעסוק במצוות שמחת פורים ומתאמץ שלא תארע תקלה על ידו, יכול להישמר יותר ממכשול.
בפשטות, דעה זו שיש להשתכר בפורים אינה מובנת. דעתו של אדם היא צלם האלוקים שבו, וכיצד זה ציוו חכמים להשתכר עד שתינטל מהאדם דעתו? בספרי חסידות מובאת תשובה לכך, ומבואר טעמו של ציווי זה וזיקתו אל עניינו של נס הפורים. בתקופת מרדכי ואסתר היה עם ישראל בשפל המדרגה, עד שניטלה ממנו כל מעלתו. מצבם של ישראל היה כל כך ירוּד, שגם התשובה שעשו לא הייתה מספיק עמוקה ומשמעותית כדי שיהיו ראויים להיוושע בזכותה. בכל זאת, ה' הושיע את ישראל, לא לפי מדרגתם ומעשיהם, אלא מצד הדבקות העצמית בין ישראל לה'. לכן חכמים תיקנו להשתכר בפורים, להראות שהקשר בין ישראל לה' אינו מתחיל מהמחשבות ומהמעשים שלנו, אלא הוא קשר עצמי שנובע מכך שאנחנו בנים של הקב"ה. וגם במצבים שהדעה ניטלת מאתנו, אנחנו דבוקים בה' וקשורים אליו - "בָּנִים אַתֶּם לַה' אֱלֹקֵיכֶם".
להלכה, אין לנהוג כדעה השלישית, ואין להשתכר עד כדי איבוד הדעת ושיבוש קיצוני של כושר ההבחנה. אפילו גדולי תורה וצדיקים גדולים, שהקפידו על קלה כבחמורה ודקדקו בכל מעשיהם שיהיו מכוונים להלכה, לא השתכרו כל כך. ובוודאי שאין לנו לנהוג כדעה זו, כיוון שתקלות גדולות עלולות לצמוח ממנה. אפשר להגיע להתבסמות יתרה, אך לא לשכרות גמורה.
את ההדרכה המעשית עד כמה ראוי להתבסם אפשר ללמוד מדברי הרמ"א, שכתב על מצוות השתייה בפורים: "אחד המרבה ואחד הממעיט ובלבד שיכוון לבו לשמיים". אפשר לנהוג כשיטות המחמירות ולהתבסם מעט, ואפשר לנהוג כשיטות המקילות ולהתבסם הרבה, העיקר הוא שהלב יהיה מכוון לשמיים. כיוון הלב לשמיים הוא דאגה שהשתייה תגרום לדברים שרצויים לפני ה': להתעלות רוחנית, להבעת רצונות כמוסים שבדרך כלל מחסומים חיצוניים ופנימיים אינם מאפשרים לאדם לבטא - רצונות של אהבת ה', אמונה, הודאה ואהבת ישראל. שתייה שמביאה לדברים אלו מותרת. אך שתייה שגורמת לפגיעה במורים או בחברים, להוללות וקלות ראש, לאי קיומה של מצווה, ואפילו מצווה אחת, כנטילת ידיים או ברכת המזון, או לעשייתה באופן שאינו ראוי - שתייה כזו אינה רצויה ויש להימנע ממנה.
לכן, השאלה עד כמה לשתות בפורים היא שאלה אישית. כל אדם צריך לשער מה תגרום לו השתייה, ואלו מעשים, דיבורים ומחשבות יתעוררו בו - אם יתעוררו צדדים נעלים של קדושה, טהרה, דבקות בה' ואהבת ישראל, או חלילה צדדים נמוכים של תשוקות שליליות, נטיות גסות ומידות רעות. ככל שהעולם הרוחני של האדם תופס מקום משמעותי בחייו, וככל שהוא מתמלא בתורה ועוסק בעניינים הקשורים לפורים לקראת החג, כך הסיכוי שההתבסמות תוציא ממנו דברים טובים גדול יותר. נוסף על כך, כמובן יש להתפלל לה' ולבקש שהשתייה תביא אור וברכה, ולא חלילה נזק ותקלה.
<h3>תפילה בשכרות</h3>
אדם ששתה משקה משכר ונעשה מבוסם מעט, רשאי להתפלל כל עוד הוא מסוגל לדבר לפני המלך. ואף שביום רגיל, אדם ששתה רביעית יין (86 סמ"ק) אינו רשאי להתפלל עד שהשפעת היין תפוג, בפורים, שיש מצווה לשתות יין ולהתבסם, הדבר מותר. אך אדם שהשתכר והוא אינו מסוגל לדבר לפני המלך, אינו רשאי להתפלל. ואם התפלל בעודו שיכור, תפילתו תועבה, והוא צריך לחזור ולהתפלל כשיתפקח משכרותו.
על המתפלל בשכרות אמרו בגמרא שהוא כעובד עבודה זרה, והסביר אחד האחרונים ש"אין לך העזה גדולה מזו, ואין משוקץ יותר מזה ליכנס לארמון המלך בבלבול הדעת, ולכן אמרו שהוא כעובד עבודה זרה, כיוון שמראה שעבודתו לפניו יתברך אינה חשובה בעיניו כלל".
כדי שתפילת מנחה תיאמר מתוך דעה צלולה ולא מתוך שכרות, נוהגים להתפלל תפילת מנחה לפני סעודת פורים. ועוד טעם להקדמת תפילת מנחה לסעודה הוא שאסור לעשות סעודה לפני תפילת מנחה.
<h3>ברכת המזון בשכרות</h3>
פעמים רבות אנשים מתבסמים בסעודת פורים, ומתעוררת השאלה אם בסיום הסעודה הם רשאים לברך ברכת המזון. נחלקו בכך הפוסקים. יש סוברים שגם שיכור שאינו ראוי לדבר לפני המלך, רשאי לברך ברכת המזון. דבר זה נלמד מהפסוק: "וְאָכַלְתָּ וְשָׂבָעְתָּ וּבֵרַכְתָּ אֶת ה' אֱלֹקֶיךָ עַל הָאָרֶץ הַטֹּבָה אֲשֶׁר נָתַן לָךְ". חז"ל דרשו ש"ואכלת" זו אכילה, ו"ושבעת" זו שתייה, ופעמים שהשתייה המרכזית בסעודה היא יין, ואף במצבים אלו ציוותה התורה לברך ברכת המזון. מכאן למדו כמה פוסקים שגם אדם שיכור יכול לברך ברכת המזון. ויש סוברים שאסור לשיכור לברך ברכת המזון, כשם שאסור לו להתפלל.
להלכה, לכתחילה אין לברך ברכת המזון מתוך שכרות. לכן אדם שרואה שהוא קרוב להגיע לרמת שכרות שבה הוא לא יוכל לדבר לפני המלך, יזדרז לברך ברכת המזון קודם שיגיע לידי כך. ואם כבר הגיע למצב זה, יברך ברכת המזון אף שהוא שיכור, כיוון שהמצווה לברך ברכת המזון היא מצווה מהתורה, ולכן מחמירים בה.
<h3>קריאת שמע וברכותיה מתוך שכרות</h3>
בסיום סעודת פורים, ניגשים לפעמים להתפלל תפילת ערבית, ופעמים רבות בזמן זה חלק ממשתתפי הסעודה עדיין מבוסמים. כמבואר לעיל, שיכור שאינו יכול לעמוד לפני המלך אינו רשאי להתפלל תפילת עמידה, ולכן מי שהגיע למצב של שיכור שאינו ראוי לדבר לפני המלך, לא יתפלל תפילת עמידה. לגבי מצוות קריאת שמע וברכותיה, התעוררה מחלוקת אם שיכור שאינו יכול לדבר לפני המלך, יכול לקיימה. יש סוברים שכשם שאסור לו להתפלל, כך גם אסור לו לומר את קריאת שמע וברכותיה. ואף שמותר לשיכור שאינו יכול לעמוד לפני המלך לברך ברכות, קריאת שמע חמורה יותר, כיוון שצריך בה כוונה יתרה, ודין ברכות קריאת שמע כדין קריאת שמע. ויש סוברים שדווקא להתפלל אסור לשיכור, כיוון שתפילה היא עמידה לפני ה' ויש לעמוד לפני ה' בדעה צלולה. אך מותר לו לקרוא את קריאת שמע וברכותיה, כיוון שבזמן אמירת קריאת שמע וברכותיה, אין הוא עומד לפני ה'.
להלכה, אדם שהשתכר עד כדי כך שאינו יכול לדבר לפני המלך, יקרא את קריאת שמע בעודו שיכור, ולא ידחה את קיום המצווה לזמן שאחר שיתפקח, שמא יירדם ויפסיד את קיום המצווה. אך לא יאמר את ברכות קריאת שמע, שמא הלכה כדעה שאסור לשיכור לומר את ברכות קריאת שמע, וברכותיו הן ברכות לבטלה. ולאחר שיתפקח יברך את ברכות קריאת שמע, ויקרא שוב את קריאת שמע, שמא לא יצא ידי חובה בקריאה הראשונה, ויתפלל תפילת ערבית.
מותר לשיכור לברך את כל שאר הברכות, לפי שמספיק לכוון בהן כוונה מועטה.
<h3>שיכור גמור</h3>
אדם שהשתכר מאוד עד כדי כך שאין הוא מודע למעשיו ('שיכור כלוט'), דינו כשוטה הפטור מהמצוות, ואם הוא בירך ברכה או קיים מצווה בעודו שיכור, אין במעשיו ממש. ואם לאחר שהתפקח משכרותו, עדיין ניתן לברך את אותה ברכה או לקיים את המצווה, עליו לחזור ולברך את הברכה ולקיים את המצווה.
<h3>אכילת זירעונים</h3>
יש נוהגים לאכול בפורים זירעונים, כאורז וקטניות, זכר לזירעונים שאכלו אסתר ודניאל ברצונם להימנע מאכילת מאכלות אסורים שהובאו להם מהיכל המלך.
<h3>השתתפות אָבֵל בסעודת פורים</h3>
אָבֵל הנמצא בתוך שנת האֵבֶל על אחד מהוריו או בתוך השלושים לפטירת אחד מקרוביו, רשאי להתארח אצל חברים לסעודת פורים, אך לא יפריז בשמחת פורים, אלא ישמח כהרגלו בכל שנה. ואף שבדרך כלל אסור לאָבֵל להתארח אצל חברים, בסעודת פורים הדבר מותר, כיוון שזו סעודת מצווה, ועוד שהדרך הראויה לקיים את מצוות שמחת פורים היא לאכול את הסעודה בחבורה, ולא אסרו על אָבֵל לעשות דבר שהוא צריך לעשותו לפי הדין.
<h3>מנהג התחפושות</h3>
יש נוהגים להתחפש בפורים לדמויות שונות, וללבוש אביזרי לבוש משונים ומיוחדים. הטעם העיקרי למנהג התחפושות הוא להרבות בשמחה. ישנם עוד טעמים רבים למנהג זה, ונזכיר כאן שניים מהם. טעם אחד הוא שנס פורים אירע בדרך הטבע. שֵם ה' אינו מוזכר במגילה, ובמבט שטחי אפשר לראות בכל סיפור המגילה צירוף מקרים. הקב"ה כביכול הסתיר את עצמו וכאילו שם מסווה על פניו. אבל האמת היא שהכול היה בהשגחה אלוקית מיוחדת, כדי לגלות את אורם של ישראל. לכן אנו מתחפשים בפורים, כדי להזכיר לעצמנו שגם כאשר הנהגת ה' אינה ניכרת ואינה גלויה, ובמבט חיצוני נראה כאילו חלילה כוחות אחרים מובילים את המציאות, לא כך הוא. ומתחת למסכות ולהסתרים מסתתרת יד ה', המובילה את המאורעות ומכוונת אותם לטובתם של ישראל.
טעם שני הוא שכאמור, בזמן מרדכי ואסתר היה עם ישראל בשפל המדרגה. מבחינה חיצונית, כמעט ולא היה ניכר הבדל בין ישראל לגויי הארץ. ה' הושיע את ישראל לא לפי מדרגתם ומעשיהם, אלא מצד הקשר העצמי שבין ישראל לה'. לכן אנו מתחפשים בפורים, לגלות שגם אם חיצונית, אדם מישראל נראה שונה מאוד מכפי שהוא באמת, ולפעמים אפילו הוא נראה כגוי ויהדותו אינה ניכרת כלל - המהות הפנימית לעולם אינה משתנה. ומתחת ל'תחפושת' שוכנת בקרב כל יהודי נשמה גדולה, החפצה ומשתוקקת להתקרב לה' ולהידבק בו.
<h3>תחפושת של איש לאישה ולהפך</h3>
בעבר היו קהילות שבהן גברים התחפשו לנשים, ונשים לגברים. בדרך כלל אסור לגבר ללבוש בגדי אישה, ולאישה אסור ללבוש בגדי גבר, שנאמר: "לֹא יִהְיֶה כְלִי גֶבֶר עַל אִשָּׁה וְלֹא יִלְבַּשׁ גֶּבֶר שִׂמְלַת אִשָּׁה". אף על פי כן, כמה פוסקים יישבו מנהג זה, שאיסור "לא ילבש" הוא רק כשמטרת הלבישה היא להתקשט ולהתייפות, אך כשהמטרה היא לשם שמחת פורים, היא מותרת. ויישבו עוד, שבגד המשמש גברים ונשים כאחד, אין בו איסור "לא ילבש", ומכיוון שבפורים גברים לובשים בגדי נשים ולהפך - בפורים כל בגד נחשב לבגד המשמש את שני המינים. אבל רוב הפוסקים חולקים על כך, וסוברים שאיסור "לא ילבש" נאמר גם כשמטרת הלבישה היא לשם שמחה; והעובדה שבפורים גברים לובשים בגדי נשים ולהפך, אינה הופכת את הבגד לבגד המשמש גברים ונשים כאחד; וכן הלכה. לכן גם בפורים, אסור לאיש ללבוש בגדי אישה, ולאישה אסור ללבוש בגדי איש.
<h2>פרק כו - פורים בערים המוקפות חומה ובערים שאינן מוקפות חומה</h2>
<h3>פרזים ומוקפים</h3>
חג פורים שונה הוא מכל החגים. את כל החגים, כל עם ישראל חוגג באותו יום, אך את פורים חוגגים בשני ימים שונים. רוב עם ישראל חוגג את פורים בי"ד באדר, ותושבי הערים המוקפות חומה, חוגגים בט"ו באדר. כמו שנאמר במגילה: "עַל כֵּן הַיְּהוּדִים הַפְּרָזִים הַיֹּשְׁבִים בְּעָרֵי הַפְּרָזוֹת (ערים שאינן מוקפות חומה) עֹשִׂים אֵת יוֹם אַרְבָּעָה עָשָׂר לְחֹדֶשׁ אֲדָר שִׂמְחָה וּמִשְׁתֶּה וְיוֹם טוֹב". מן ההדגשה בפסוק שהחוגגים בי"ד הם תושבי הפרזים, משמע שתושבי הערים המוקפות אינם חוגגים את פורים בי"ד, אלא בט"ו.
הטעם לכך שלא כל עם ישראל חוגג את פורים באותו יום הוא שחג פורים נקבע ביום המנוחה מהמלחמה, ולא כל עם ישראל נח מהמלחמה באותו יום. רוב עם ישראל נלחם באויביהם בי"ג באדר, ונח מהמלחמה בי"ד באדר. אך יהודי שושן נלחמו באויביהם בי"ג ובי"ד באדר, ונחו מאויביהם רק בט"ו באדר.
לא רק בשושן חוגגים את פורים בט"ו באדר, אלא בכל הערים המוקפות חומה מימות יהושע בן נון, וכל זה כדי שיהיה זכר לנס המיוחד שהיה בשושן. הסיבה שנזקקו בשושן ליום מלחמה נוסף היא שרבים מאוהבי המן ובני משפחתו גרו בשושן, ויהודי שושן לא הספיקו להרוג את כולם ביום אחד. לכן, אסתר ביקשה מאחשוורוש שיאפשר להם להמשיך להרוג באויביהם גם למחרת. הייתה לכך חשיבות מיוחדת, כי כפי הנראה, אוהבי המן שגרו בשושן היו בעלי תפקידים בארמון המלוכה, והיה חשש שינסו בעתיד להרים ראש ולפגוע בעם ישראל. מחסדי ה' שאחשוורוש התרצה לבקשת אסתר, ובזכות זה הרגו יהודי שושן עוד שלוש מאות איש מאוהבי המן. כדי שנזכור את הנס המיוחד שהיה בשושן, תיקנו חכמים שתושבי שושן יחגגו את פורים בתאריך שונה מכל עם ישראל, בט"ו באדר. אלא שחכמים חששו שהעיר שושן תיחרב, ולא יהיה זכר לנס המיוחד שהיה בשושן, לכן קבעו שבכל הערים הדומות לשושן ומוקפות חומה, יחגגו את פורים בט"ו באדר, וכך זיכרון הנס שהיה בשושן יישאר לדורות. ומכיוון שבתקופת מרדכי ואסתר, ארץ ישראל הייתה חרבה ולא היו בה ערים מוקפות חומה, לכן קבעו שכל עיר שהייתה מוקפת חומה בימות יהושע בן נון, תיחשב עיר מוקפת חומה. זאת משום כבודה של ארץ ישראל, שלא ייווצר מצב שעיר בחוץ לארץ עדיפה על ארץ ישראל באיזה עניין, ויובלט חלילה חורבנה של ארץ ישראל.
<h3>מקומות הסמוכים לעיר המוקפת חומה או נראים ממנה</h3>
לא רק בערים המוקפות חומה חוגגים את פורים בט"ו באדר, אלא גם במקומות הנראים מן הערים המוקפות חומה, ובלבד שהמרחק ביניהם אינו מרחק גדול מאוד. וכן חוגגים את פורים בט"ו באדר גם במקומות הסמוכים לערים המוקפות חומה, אף שאינם נראים מהן, כגון מקום הנמצא בגיא עמוק הנסתר מהעיר. הטעם לכך הוא שתושבי המקומות הסמוכים והנראים לעיר מצויים בעיר, וחכמים לא רצו שבעיר אחת חלק מהאנשים יחגגו את פורים, וחלקם יתנהגו כביום חול. לכן הם קבעו שגם המקומות הסמוכים והנראים לעיר יחגגו בט"ו, וכך כל הנמצאים בעיר יחגגו את פורים יחד.
<h3>ירושלים וערים מסופקות</h3>
העיר היחידה בעולם שידוע בוודאות שהיא מוקפת חומה מימות יהושע בן נון, היא ירושלים, ולכן היא היחידה שחוגגים בה את פורים בט"ו באדר בלבד. בארץ ישראל יש כמה ערים שהתעורר ספק לגביהן אם הן מוקפות חומה מימות יהושע בן נון - כחברון, צפת, יפו ועוד. בערים אלו, חוגגים את פורים יומיים: היום העיקרי הוא י"ד באדר, שהוא היום שחוגגים בו את פורים ברוב העולם, ובו מרבים בשמחה וקוראים את המגילה בברכותיה; והיום המשני בחשיבותו הוא ט"ו באדר, ובו מקיימים שוב את כל מצוות היום מספק. אך אין מרבים בו בשמחה כפי שמרבים בי"ד, ואין מברכים בו את ברכות המגילה, ואין קוראים בו בתורה את הקריאה המיוחדת לפורים.
<h3>אמירת "על הנסים" בערים המסופקות</h3>
לגבי אמירת "על הנסים" בט"ו באדר בערים שיש ספק אם הן מוקפות חומה מימות יהושע בן נון, התעוררה מחלוקת. יש הסוברים שיש לומר "על הנסים", בדומה לשאר מצוות היום שמקיימים מספק, וכן נוהגים חלק מיוצאי ספרד. ויש הסוברים שאין לומר "על הנסים" מספק, וכן נוהגים יוצאי אשכנז וחלק מיוצאי ספרד. זאת כיוון שבשאר מצוות היום, אין שום חיסרון בעשיית המצווה, גם אם יתברר שהמקום אינו מוקף חומה; אבל באמירת "על הנסים", אם יתברר שהמקום אינו מוקף חומה, נמצא שהפסיק באמצע התפילה שלא לצורך.
<h3>י"ד באדר למוקפים וט"ו באדר לפרזים</h3>
י"ד באדר הוא יום שמחה גם לתושבי הערים המוקפות חומה, ועליהם להרבות בו קצת במשתה ושמחה. וכן ט"ו באדר הוא יום שמחה גם לתושבי הערים שאינן מוקפות חומה, ועליהם להרבות בו קצת במשתה ושמחה.
<h3>תושב ירושלים שנוסע לעיר שאינה מוקפת חומה</h3>
כאמור, תושבי ירושלים חוגגים את פורים בט"ו באדר, ותושבי שאר המקומות חוגגים את פורים בי"ד באדר. מה דינו של תושב ירושלים שנסע בי"ד באדר לתל אביב (או לעיר אחרת שאינה מוקפת חומה), ובדעתו לשהות שם בי"ד באדר, ולחזור למחרת לירושלים? האם שהותו בתל אביב בי"ד באדר מחשיבה אותו כתושב תל אביב לאותו יום, והוא מתחייב בכל מצוות היום; או שגם בעודו בתל אביב, הוא ממשיך להיחשב תושב ירושלים, מכיוון שאינו דר בקביעות בתל אביב, אלא רק שוהה שם יום אחד? מבואר בגמרא שאדם נחשב בן המקום שנמצא בו, אף שהוא נמצא בו רק יום אחד. דבר זה נלמד מהפסוק: "עַל כֵּן הַיְּהוּדִים הַפְּרָזִים הַיֹּשְׁבִים בְּעָרֵי הַפְּרָזוֹת (ערים שאינן מוקפות חומה) עֹשִׂים אֵת יוֹם אַרְבָּעָה עָשָׂר לְחֹדֶשׁ אֲדָר שִׂמְחָה וּמִשְׁתֶּה וְיוֹם טוֹב". לכאורה המילים "הַיֹּשְׁבִים בְּעָרֵי הַפְּרָזוֹת" מיותרות, כי כבר נאמר לפני כן "הַיְּהוּדִים הַפְּרָזִים". אלא הן נכתבו כדי ללמד ש"פרוז בן יומו נקרא פרוז", כלומר אדם נחשב בן המקום שנמצא בו, אף שנמצא בו רק יום אחד.
אם כן, תושב ירושלים שנסע בליל י"ד באדר לתל אביב (או לעיר אחרת שאינה מוקפת חומה), כדי להיות שם בפורים, והגיע לתל אביב לפני עלות השחר, דינו כתושב תל אביב לאותו יום, ועליו לחגוג את פורים בי"ד באדר. ואם נסע לתל אביב בי"ד באדר ביום לאחר עלות השחר, אינו צריך לחגוג את פורים בי"ד באדר. זאת כיוון שבשעת עלות השחר - הזמן שבו חל החיוב - הוא לא היה בתל אביב. עלות השחר נקבע לזמן הקובע את חלוּת החיוב, מכיוון שהמצווה המרכזית בפורים היא קריאת המגילה, וקריאת המגילה ביום היא הקריאה העיקרית, והיא חלה בעלות השחר.
מן הדין ש"פרוז בן יומו נקרא פרוז", למדו בספרי החסידות רעיון רוחני, והוא שכל אדם, בכל מצב רוחני שהוא שרוי בו, יכול להתקרב אל ה' בפורים ולקבל את ההארות המיוחדות ליום זה. גם אדם שלפני פורים היה רחוק מה' יתברך, ולא היה שייך להארת הפורים, אם הוא מתקרב לה' ביום הפורים ורוצה לקבל את הארת היום, הוא מתקבל בשמחה, וזוכה לקבל את כל שפע הקדושה המושפע ביום זה - "פרוז בן יומו, נקרא פרוז".
<h3>תושב עיר שאינה מוקפת חומה שנוסע לירושלים</h3>
תושב תל אביב (או עיר אחרת שאינה מוקפת חומה) שחגג את פורים בתל אביב, ובליל ט"ו באדר עלה לירושלים כדי לשהות שם למחרת, והגיע לירושלים לפני עלות השחר, נחלקו הפוסקים בדינו - אם הוא מתחייב שוב בפורים, או שכיוון שכבר קיים את מצוות הפורים בי"ד, אינו מתחייב שוב בפורים. ומספק, פסקו שעליו לקיים שוב את כל מצוות הפורים, אך ישמע את ברכות המגילה מאחר, כדי שלא להיכנס לחשש ברכה לבטלה.
תושב תל אביב שנסע לירושלים בט"ו באדר לאחר עלות השחר, לדעת כולם אינו צריך לחגוג את פורים בט"ו באדר, שכן בשעת עלות השחר - זמן חלוּת החיוב - הוא לא היה בירושלים.
<h2>פרק כז - הספד, תענית ועשיית מלאכה</h2>
<h3>הספד ותענית</h3>
י"ד וט"ו באדר הם ימי שמחה לכל ישראל, בין לתושבי הערים המוקפות חומה, ובין לתושבי הערים שאינן מוקפות חומה, ואסור להספיד ולהתענות בהם, שכן דברים אלו מעוררים צער ופוגעים בשמחה. לכן מי שנוהג להתענות ביום פטירת אביו או אמו, ויום פטירתם חל באחד מימים אלו, לא יתענה, אף אם הוא אינו חוגג את פורים באותו יום. למשל, תושב ירושלים לא יתענה בי"ד באדר, אף שאת פורים הוא חוגג בט"ו באדר. וכן תושב תל אביב לא יתענה בט"ו באדר, אף שאת פורים את הוא חוגג בי"ד באדר. איסור ההספד הוא בין בשעת הלוויה, בין ביום השבעה ובין ביום השלושים.
<h3>עשיית מלאכה</h3>
נהגו ישראל שלא לעשות מלאכה בפורים, כדי להיות פנויים לעסוק במשתה ובשמחה. המזלזל במנהג ועושה מלאכה, לא יראה ברכה מאותה מלאכה. המלאכה האסורה היא מלאכה שעשייתה כרוכה בטורח ויגיעה, אבל מלאכה קלה, שעשייתה אינה מסיחה את הדעת משמחת היום, מותרת.
המנהג שלא לעשות מלאכה בפורים אינו כולל מלאכות הנצרכות לחג, מלאכות העשויות לצורך מצווה, מלאכות שתכליתן למנוע הפסד כספי, ומלאכות שיש שמחה בעשייתן, כהכנת צורכי חתונה.
<h2>פרק כח - דיני 'פורים משולש'</h2>
בשנה רגילה, מקיימים את כל מצוות הפורים ביום אחד. אך כאשר ט"ו באדר - פורים בערים המוקפות חומה - חל בשבת, אין מקיימים בירושלים את כל מצוות הפורים בשבת, אלא מקיימים את חלקן ביום שישי, חלקן בשבת וחלקן ביום ראשון. בשנים כאלו, חג פורים דמוקפין מכונה 'פורים משולש', כיוון שהוא נחגג בשלושה ימים. וכך הוא סדר הדברים: ביום שישי קוראים את המגילה ונותנים מתנות לאביונים, בשבת קוראים בתורה את הקריאה המיוחדת לפורים ואומרים "על הנסים", וביום ראשון שולחים מנות וסועדים סעודת פורים.
<h3>הקדמתן של קריאת המגילה ונתינת מתנות לאביונים ליום שישי</h3>
הסיבה לכך שמקדימים את קריאת המגילה ליום שישי ואין קוראים אותה בשבת היא שחכמים חששו שאדם שאינו יודע לקרוא את המגילה, ייקח את המגילה בידו וילך לחברו שיודע לקוראהּ, כדי שילמד אותו לקרוא כראוי, ויעבור בכך על איסור הוצאה מרשות היחיד לרשות הרבים. והסיבה לכך שמקדימים את מצוות מתנות לאביונים ליום שישי היא שמצוות מתנות לאביונים צריכה להיות סמוכה למצוות קריאת מגילה, כיוון שהעניים מצפים לקבל את מתנותיהם סמוך לקריאת המגילה כמו בכל שנה, ודחיית המצווה לזמן אחר תגרום להם צער ועוגמת נפש.
<h3>דחייתם של הסעודה ומשלוח המנות ליום ראשון</h3>
הסיבה לכך שדוחים את סעודת פורים ליום ראשון ואין מקיימים אותה בשבת היא שנאמר במגילה: "לַעֲשׂוֹת אוֹתָם יְמֵי מִשְׁתֶּה וְשִׂמְחָה". מפסוק זה למדו חכמים שמצוות המשתה והשמחה צריכה להיות ביום כזה שהיא זו שעושה אותו ליום משתה ושמחה, ולא ביום שהוא יום שמחה גם ללא מצוות המשתה והשמחה. שבת היא יום שהשמחה נוהגת בו ללא קשר למצוות המשתה והשמחה, מה שאין כן יום חול, שמצוות הסעודה והשמחה בו הן אלו שהופכות אותו ליום משתה ושמחה. לכן לא ניתן לקיים בשבת את מצוות הסעודה. והטעם לכך שדוחים את הסעודה ליום ראשון ואין מקדימים אותה ליום שישי, הוא שהסעודה צריכה להיעשות ביום שבו נחו היהודים מהמלחמה, ולא ביום שבו הם נלחמו, ויום שישי (י"ד באדר) הוא היום שבו היהודים בשושן נלחמו באויביהם.
גם את מצוות משלוח מנות מקיימים ביום ראשון, כיוון שטעם מרכזי למצוות משלוח מנות הוא שיהיה לכולם מאכלים לסעודת פורים בהרווחה ובשפע, ולכן יש לשלוח מנות ביום שבו מקיימים את מצוות הסעודה.
<h3>דיני יום שישי (י"ד באדר)</h3>
כאמור, ביום שישי מקיימים את מצוות קריאת המגילה ואת מצוות מתנות לאביונים, ונכון ללבוש בגדי שבת ביום זה, לכבוד מצוות אלו. גם מרבים קצת ביום זה במשתה ובשמחה, כיוון שיום זה הוא יום שמחה לתושבי הערים שאינן מוקפות חומה.
בכל שנה יש להשתדל לקרוא את המגילה בעשרה, כדי לפרסם את הנס, אך בשנים שבהן חוגגים פורים משולש ומקדימים לקרוא את המגילה ביום שישי, יש להקפיד על כך יותר. זאת כיוון שיש סוברים שכאשר קוראים את המגילה שלא בזמנה המקורי, חובה לקוראהּ בעשרה, כדי לפרסם את הנס, והקורא אותה שלא בעשרה, לא יצא ידי חובתו. ואף שאין הלכה כדבריהם, לכתחילה יש לחשוש לדעתם. לכן נשים הרגילות לקרוא את המגילה ביחידות בביתן, תשתדלנה ללכת לבית הכנסת ולשמוע את המגילה בציבור, או שתצרפנה לקריאתן נשים נוספות וכך תהיינה עשר נשים בקריאת המגילה; ודי בכך כדי שהקריאה תיחשב קריאה בציבור, כיוון שהצורך בעשרה הוא כדי לפרסם את הנס, ואף נשים מפרסמות את הנס.
ביום שישי, אין אומרים את תפילת "על הנסים" בָּתפילה ובברכת המזון, כיוון שפורים בערים המוקפות הוא בט"ו באדר, ומקדימים ליום שישי או מאחרים ליום ראשון רק את המצוות שאי אפשר לקיימן בשבת, אבל את תפילת "על הנסים" אפשר לומר בשבת, ולכן אין צורך להקדימהּ ליום שישי.
נוהגים שלא לעשות מלאכה ביום שישי, מלבד מלאכה הנצרכת לשבת, כפי שאין עושים מלאכה בפורים. ויש פוסקים המתירים לעשות מלאכה ביום שישי.
<h3>דיני שבת (ט"ו באדר)</h3>
בשבת אומרים "על הנסים" בתפילה ובברכת המזון; ונוסף על פרשת השבוע, קוראים בתורה את הקריאה המיוחדת לפורים. כמו כן, דורשים בשבת זו בענייני פורים, כדי לזכור את עניינו של היום, וכדי לפרסם את הנס.
טוב להוסיף תבשיל או מאכל בסעודת שבת לכבוד פורים.
<h3>דיני יום ראשון (ט"ז באדר)</h3>
יום ראשון (ט"ז באדר) הוא היום שנוהגת בו מצוות המשתה והשמחה. סועדים בו את סעודת פורים, מתבסמים ביין, ונוהגים בו את מנהג התחפושות. נוסף על מצוות המשתה והשמחה, יש לקיים ביום זה גם את מצוות משלוח מנות; ולובשים בגדי שבת לכבוד מצוות היום.
אף שמצוות השמחה נוהגת ביום זה, אין אומרים בו "על הנסים", כיוון שיום זה אינו פורים אלא רק משלימים בו את מצוות הסעודה והשמחה, שאי אפשר היה לקיים בשבת. ויש שסוברים שטוב לומר בסוף ברכת המזון של סעודת פורים "הרחמן הוא יעשה לנו נסים ונפלאות כמו שעשה לאבותינו בימי מרדכי ואסתר וכו'", כדי להזכיר את עניין פורים בסעודה, ואין בכך כל חשש, כיוון שמותר להוסיף בקשות בסוף הברכה.
בתפילות היום אין אומרים וידוי ונפילת אפיים, וכן אין אומרים את הפרק "לַמְנַצֵּחַ וכו' יַעַנְךָ ה' בְּיוֹם צָרָה" שקודם "ובא לציון", כיוון שיום זה הוא יום משתה ושמחה. ומותר לעשות מלאכה ביום זה, וטוב להימנע מעשיית מלאכה מחצות היום ואילך, כדי להיות פנויים לקיים את מצוות היום.
גם תושבי הפרזים מרבים קצת בסעודה ומשתה ביום זה, ואין אומרים בו תחנון.
<h3>תושב עיר שאינה מוקפת חומה שעולה לשבות בירושלים</h3>
תושב עיר שאינה מוקפת חומה שחגג את פורים ביום שישי בעירו, ועלה לשבות בירושלים, נחלקו הפוסקים בדינו. יש סוברים שהוא מתחייב שוב בפורים, ועליו לקיים את מצוות הפורים כתושבי ירושלים, ויש סוברים שכיוון שכבר קיים את מצוות הפורים בי"ד, אינו מתחייב שוב בפורים, וכן הלכה.
<h3>תושב ירושלים שנוסע לשבת לעיר שאינה מוקפת חומה</h3>
אדם שהיה בירושלים ביום שישי י"ד באדר, ונסע לשבת לעיר שאינה מוקפת חומה, נחלקו אחרונים בדינו. יש סוברים שכיוון שהוא היה בירושלים ביום שקוראים בו את המגילה בירושלים, דינו כתושב ירושלים ועליו לקיים את כל המצוות כפי שמקיימים בירושלים; כלומר עליו לומר "על הנסים" בשבת, ולעשות סעודה ולשלוח מנות ביום ראשון. ויש סוברים שאדם זה הפקיע מעצמו את מצוות הפורים, כיוון שביום י"ד באדר, היום שבו מתחייבים במצוות הפורים בערים שאינן מוקפות חומה, הוא היה בעיר מוקפת חומה, ובט"ו באדר, היום שבו מתחייבים במצוות הפורים בערים המוקפות חומה, הוא היה בעיר שאינה מוקפת חומה. כדי שלא להיכנס לחשש הפקעת מצוות הפורים, ראוי שבשנה שחל בה פורים משולש, תושבי ירושלים לא ייסעו לשבות בשושן פורים בעיר שאינה מוקפת חומה. ומי שצריך לשבות בעיר שאינה מוקפת חומה, יקדים לנסוע למחוז חפצו ביום חמישי בלילה (אור ליום שישי), כדי שבעלות השחר של יום שישי יהיה בעיר שאינה מוקפת חומה, ויתחייב בכל מצוות הפורים ביום שישי.
תושב עיר שאינה מוקפת חומה שנסע לירושלים במוצאי שבת, אינו מתחייב באף מצווה ממצוות הפורים.
<h2>פרק כט - מצוות ספירת העומר</h2>
<h3>ספירת העומר - הציפייה וההכנה למתן תורה</h3>
מצווה לספור את הימים ממחרת חג ראשון של פסח עד חג שבועות, כמו שנאמר בתורה: "וּסְפַרְתֶּם לָכֶם מִמָּחֳרַת הַשַּׁבָּת, מִיּוֹם הֲבִיאֲכֶם אֶת עֹמֶר הַתְּנוּפָה, שֶׁבַע שַׁבָּתוֹת תְּמִימֹת תִּהְיֶינָה, עַד מִמָּחֳרַת הַשַּׁבָּת הַשְּׁבִיעִת תִּסְפְּרוּ חֲמִשִּׁים יוֹם".
טעמה של מצווה זו הוא שנבטא את ציפּייתנו וכיסופינו לחג השבועות - היום שבו קיבלנו את התורה. וכך כותב בעל ספר החינוך בביאור טעמה של מצווה זו: "כי התורה היא עיקרם של ישראל, ובעבורה נגאלו ועלו לכל הגדולה שעלו אליה, ולכן נצטוינו למנות ממחרת יום טוב של פסח עד יום נתינת התורה, להראות בנפשנו התשוקה הגדולה אל היום הנכבד הנכסף לליבנו, כעבד ישאף צל, וימנה תמיד מתי יבוא העת הנכסף אליו שיצא לחירות, כי המנין מראה לאדם כי כל חפצו להגיע אל הזמן ההוא".
במדרש מסופר שישראל סָפְרוּ את הימים לקראת מתן תורה מיד בצאתם ממצרים, עוד לפני שהצטוו על כך; וכך נאמר שם: "בשעה שאמר להם משה 'תעבדון את האלקים על ההר הזה', אמרו לו ישראל: 'משה רבינו אימתי עבודה זו'? אמר להם 'לסוף חמשים יום', והיו מונין כל אחד ואחד לעצמו". אף שישראל שמחו מאוד בצאתם מעבדות לחרות לאחר שנים רבות של שעבוד וסבל, הם לא הסתפקו בחירות פיזית והשתוקקו לקבל את התורה, שתאיר את דרכם הרוחנית ותביא אותם להשלמת ייעודם האלוקי.
ימי ספירת העומר אינם ימים של השתוקקות וציפייה בלבד אלא גם ימים של הכנה, היטהרות והתקדשות. עם ישראל נדמה בימים אלו לאישה הסופרת שבעה נקיים לקראת טהרתהּ. כך גם עם ישראל סופר שבעה שבועות של ניקיון וטהרה, ולאחריהם הוא מתייחד עם הקב"ה בקבלת התורה. לכן יש להתחזק בימים אלו בעבודת ה', בתורה ובמצוות, כדי להיות ראויים לקבלת התורה, ויש בימים אלו סייעתא דשמיא מיוחדת להתעלות ולהתקדש לקראת מתן תורה.
'ספירת העומר' נקראת כן, כיוון שהספירה מתחילה מט"ז בניסן - היום שבו מקריבים את קרבן העומר בבית המקדש. הטעם לכך שהספירה מיוחסת לקרבן העומר הוא כדי לרמוז לנו על מהותה ועניינה של התורה שנקבל בשבועות. קרבן העומר הוא קרבן של שעורים, שהן מאכל בהמה, ואילו בשבועות אנו מקריבים קרבן של חיטים, שהן מאכל אדם. מתוך כך, אנו למדים כי בלי התורה שניתנה לנו במתן תורה - אנו נדמים לבהמות, והשלמת צורתנו בתור אדם בצלם אלוקים היא רק בקבלת התורה על ידינו.
<h3>ספירת העומר בזמן הזה</h3>
לדעת רבים מהפוסקים, מצוות ספירת העומר נוהגת מהתורה רק בזמן שמקריבים את קרבן העומר. הטעם לכך הוא שנאמר בתורה שיש לספור את ספירת העומר "מִיּוֹם הֲבִיאֲכֶם אֶת עֹמֶר הַתְּנוּפָה", ובזמן הזה איננו זוכים להקריב את קרבן העומר. אף שאין המצווה נוהגת מהתורה בזמן הזה, חכמים תיקנו לקיים את מצוות ספירת העומר גם בזמן הזה, כדי שנזכור את המקדש ונצפה לבניינו. ויש חולקים וסוברים שמצוות ספירת העומר נוהגת מהתורה גם בזמן הזה. ואף שנאמר בתורה שיש לספור את ספירת העומר "מִיּוֹם הֲבִיאֲכֶם אֶת עֹמֶר הַתְּנוּפָה", אין הכוונה שיש לספור מהיום שבו הקריבו בפועל את קרבן העומר, אלא מהיום הראוי להקרבת העומר.
<h3>ברכת ספירת העומר</h3>
תיקנו חז"ל לברך את ה' לפני עשיית מצווה, כדי להודות לו על כך שזיכה אותנו לקיים את מצוותיו, וכדי שהמצווה תיעשה מתוך תשומת לב ובכוונה ולא 'כמצוות אנשים מלומדה'. וזהו נוסח הברכה שמברכים לפני ספירת העומר: "ברוך אתה ה' אלוקינו מלך העולם אשר קידשנו במצוותיו וציוונו על ספירת העומר".
בשעת הברכה והספירה יש לעמוד, לגודל מעלת המצווה.
אין להפסיק ולשהות בין הברכה לספירה, ולכן יש לברר לפני הברכה מהו המניין שסופרים באותו יום.
<h3>ספירת הימים והשבועות</h3>
בספירת העומר יש לספור את הימים ואת השבועות. הצורך לספור את הימים נלמד מהפסוק: "תִּסְפְּרוּ חֲמִשִּׁים יוֹם", והצורך לספור את השבועות נלמד מהפסוק: "שִׁבְעָה שָׁבֻעֹת תִּסְפָּר לָךְ". לכן מהיום השביעי, שבו נשלם השבוע ראשון, מוסיפים למספר הימים גם את מספר השבועות.
יש שנתנו טעם למניית השבועות, והוא שכאשר אדם ממתין ומצפה לאיזה יום, הוא מעדיף לכלול את הימים במניין השבועות, כיוון שכך המניין נראה מועט יותר והדבר מקל עליו את הקושי שבהמתנה; וכיוון שספירת העומר היא ספירה לקראת קבלת התורה, אנו סופרים בדרך שמסמלת את הציפייה שלנו להגיע למתן תורה.
<h3>אמירת "הרחמן הוא יחזיר עבודת בית המקדש וכו'"</h3>
לאחר ספירת העומר נוהגים לומר "הרחמן הוא יחזיר (לנו) עבודת בית המקדש למקומה במהרה בימינו". הטעם לכך הוא שבזמן הזה מצוות ספירת העומר אינה מתקיימת בשלמות, כיוון שאיננו זוכים להקריב את קרבן העומר, ולכן אנו מתפללים שנזכה להקריב את קרבן העומר, ומצוות ספירת העומר תתקיים בשלמות.
<h3>ספירת העומר ותפילת ערבית</h3>
נוהגים לספור את ספירת העומר לאחר תפילת ערבית, כיוון שמצוות קריאת שמע ומצוות תפילת ערבית הן תדירות (שכיחות) יותר, וכלל בידינו: 'תדיר ושאינו תדיר - תדיר קודם'.
<h3>ספירה בלילה</h3>
מצווה מן המובחר לספור את ספירת העומר בתחילת הלילה, כדי שכל הלילה יהיה כלול בספירה. דבר זה נלמד מהפסוק "שֶׁבַע שַׁבָּתוֹת תְּמִימֹת תִּהְיֶינָה". פירוש המילה "תְּמִימֹת" הוא שלמוֹת, וכאשר היום כולו ספור מתחילתו, אז הספירה היא ספירה שלמה.
אדם שלא ספר את ספירת העומר בתחילת הלילה יכול לספור את ספירת העומר כל הלילה בברכה, כיוון שכל עוד לא הגיע היום, הלילה כלול בספירתו, וספירתו נחשבת ספירה שלמה.
<h3>שכח לספור בלילה ונזכר ביום</h3>
אדם שלא ספר ספירת העומר כל הלילה ונזכר בכך ביום, נחלקו הראשונים בדינו. יש סוברים שעליו לספור את ספירת העומר בברכה ביום, כיוון שלדבריהם הדין הנלמד מהמילה "תמימות" - שכל היום צריך להיות ספור - נאמר רק לכתחילה, והוא אינו מעכב את המצווה. ויש סוברים שאדם שלא ספר כל הלילה אינו יכול לספור ספירת העומר ביום, כיוון שהדין הנלמד מהמילה "תמימות" מעכב את המצווה.
להלכה, אדם ששכח לספור את ספירת העומר בלילה צריך לספור ביום, כיוון שיש סוברים שבכך הוא יקיים את המצווה, אך אין הוא רשאי לברך, כיוון שיש פוסקים שסוברים שאי אפשר לקיים את מצוות ספירת העומר ביום, וכלל בידינו: "ספק ברכות - להקל".
<h3>שכח לספור את אחד הימים</h3>
אדם ששכח לספור ספירת העומר באחד מימי הספירה, ושם לב לכך בלילה שלאחר מכן, נחלקו הראשונים בדינו. לדעת התוספות עליו להמשיך ולספור את הימים הנותרים בברכה, כיוון שספירת כל יום מימי הספירה היא מצווה בפני עצמה, ושכחת יום אחד אינה מעכבת את ספירת שאר הימים. ואולם לדעת בעל הלכות גדולות, אין הוא יכול להמשיך ולקיים את המצווה בימים שנותרו, כיוון שספירת העומר צריכה להיות ספירה שלמה, כמו שנאמר: "שֶׁבַע שַׁבָּתוֹת תְּמִימֹת (שלמות) תִּהְיֶינָה", וספירה שדילגו בה על יום אחד אינה שלמה.
להלכה, אדם ששכח לספור יום אחד צריך להמשיך ולספור ספירת העומר בימים שנותרו, כיוון שלדעת התוספות הוא חייב במצווה, אך לא יברך על הספירה, כיוון שלדעת בעל הלכות גדולות אין הוא יכול לקיים את המצווה, וכלל בידינו: "ספק ברכות - להקל". וטוב שישמע את הברכה משליח הציבור ויתכוון לצאת בברכתו, וכך לא יפסיד את הברכה.
<h3>ספירה בברכה אחר ספירה ביום בלא ברכה</h3>
אדם ששכח לספור ספירת העומר בלילה, וספר למחרת ביום ללא ברכה, רשאי להמשיך ולספור את הימים הבאים בברכה. ואף שלדעת בעל הלכות גדולות, אדם שהחסיר יום אחד אינו יכול להמשיך ולספור בברכה, וישנן דעות שספירה ביום איננה נחשבת ספירה (ולכן הסופר ביום אינו רשאי לברך על ספירתו), ונמצא שהוא החסיר יום אחד מהספירה, מכל מקום הוא רשאי לספור את הימים הבאים בברכה. הטעם לכך נגזר משתי סברות המאפשרות לו לספור בברכה. סברה אחת היא סברת התוספות, שלפיה אדם ששכח לספור יום אחד יכול להמשיך ולספור בברכה. סברה שנייה היא הדעה שאפשר לספור את ספירת העומר ביום, ונמצא שהוא לא הפסיד שום יום.
הכרעה הלכתית זו נקראת בלשון הפוסקים "ספק ספקא", ומובנה הוא שהשאלה מורכבת משני ספקות, וכדי להכריע שאדם זה יכול לברך, די שבאחד משני הספקות ההכרעה תהיה כדעה המקלה. הספק הראשון הוא אם הלכה כדעת בעל הלכות גדולות, שאדם שהחסיר יום אחד אינו יכול להמשיך ולספור בברכה, או שההלכה היא כדעת התוספות, שאדם שהחסיר יום אחד יכול להמשיך ולספור בברכה. והספק השני הוא אם ההלכה כדעה שלא ניתן לספור ספירת העומר ביום, או שההלכה היא שניתן לספור ספירת העומר ביום. אם ההלכה בספק הראשון היא כדעת התוספות, שאדם ששכח לספור יום אחד יכול להמשיך ולספור בברכה, ודאי שאדם זה יכול להמשיך ולספור בברכה. ואף אם ההלכה בספק הראשון היא כבעל הלכות גדולות, שאדם ששכח לספור יום אחד אינו רשאי להמשיך ולספור בברכה, אפשר שההלכה בספק השני היא כדעה שניתן לספור ספירת העומר ביום, ונמצא שאדם זה לא החסיר שום יום, והוא יכול להמשיך ולספור בברכה.
כיוון שאדם ששכח לספור בלילה וספר למחרת ביום יכול להמשיך ולספור את שאר הימים בברכה, נוהגים רבים לומר בכל יום לאחר תפילת שחרית "היום כך וכך ימים לעומר", כדי שגם מי ששכח לספור בלילה יספור ביום ויוכל להמשיך לספור בלילות הבאים בברכה.
<h3>נשים ומצוות ספירת העומר</h3>
נשים פטורות ממצוות ספירת העומר, כיוון שזו מצווה התלויה בזמן. אף על פי כן הן יכולות לקיימה, כיוון שאישה המקיימת מצווה התלויה בזמן, קיומה נחשב לה למצווה והיא מקבלת שכר עליה. ויש מפוסקי ספרד הסוברים שעדיף שנשים לא תקיימנה את מצוות ספירת העומר, כיוון שעל פי הקבלה אין מצווה זו שייכת בנשים.
לדעת הרמב"ם, אישה המקיימת מצוות עשה התלויה בזמן אינה רשאית לברך לפני קיום המצווה, כיוון שנוסח הברכה הוא: "אשר קידשנו במצוותיו וציוונו", והיא אינה מצוּוה. כדעה זו פסק מרן השלחן ערוך, וכן נוהגות יוצאות ספרד. לכן אישה יוצאת ספרד הסופרת ספירת העומר לא תברך לפני הספירה. לעומת זאת לדעת רבנו תם ועוד ראשונים, אישה המקיימת מצוות עשה התלויה בזמן צריכה לברך לפני קיום המצווה, והיא יכולה לומר "אשר קדשנו במצוותיו וציוונו", כיוון שעם ישראל הצטווה בכך, והנשים הן חלק מעם ישראל. כדעה זו פסק הרמ"א, וכן נוהגות יוצאות אשכנז. אף על פי כן, נשים רבות מיוצאות אשכנז נוהגות שלא לברך לפני ספירת העומר, מחשש שתשכחנה לספור באחד הימים. עם זאת אישה יוצאת אשכנז היודעת בעצמה שלא תשכח יכולה לספור בברכה, ורצוי שתעשה לעצמה תזכורת בטלפון לספור ספירת העומר.
<h3>חינוך קטנים לספירת העומר</h3>
ילדים קטנים שהגיעו לגיל חינוך (גיל שש בערך) צריכים לספור ספירת העומר מדין חינוך.
ילד קטן ששכח לספור ספירת העומר באחד הימים ימשיך לספור את הימים הנותרים ללא ברכה, כיוון שמצוות חינוך מחייבת את הקטן לספור כאילו הוא היה גדול, ואדם גדול ששכח לספור ספירת העומר באחד הימים ממשיך לספור את שאר הימים בלי ברכה. ויש מי שסובר שקטן ששכח לספור ספירת העומר באחד הימים יכול לסמוך על דעת התוספות, שהשוכח לספור יום אחד רשאי להמשיך ולספור בברכה, ואף שאין הלכה כדעת התוספות, מותר לקטן לנהוג כשיטה הלכתית מבוססת, אף שלא נפסק כך להלכה.
<h3>קטן שנעשה בר מצווה בימי הספירה</h3>
יש מי שסובר שקטן שנעשה בר מצווה בתוך ימי הספירה, אינו יכול לספור ספירת העומר מהיום שנעשה בו בר מצווה ואילך, אף אם הוא הקפיד לספור את כל הימים עד בר המצווה. הטעם לכך הוא שמרגע שנעשה גדול, הספירה שספר בקטנותו אינה נחשבת לספירה של מצווה לגביו, כיוון שהיא נעשתה בשעה שהוא היה פטור מהמצוות, וכאילו לא קיים את המצווה בכל אותם ימים. אך רוב הפוסקים חולקים וסוברים שהוא יכול לספור בברכה, כיוון שספירתו היא ספירה שלמה, וכן הלכה.
<h3>אמר את מניין הימים בלא כוונה לקיים את המצווה</h3>
אדם שספר ספירת העומר, אך לא התכוון לקיים בכך את המצווה, צריך לחזור ולספור לשם המצווה, אך אין הוא יכול לברך על ספירתו, והוא הפסיד את הברכה של אותו יום. לדוגמה: אדם שחברו שאל אותו כמה ימים היום לעומר, והוא השיב: "היום ארבעה ימים לעומר", צריך לחזור ולספור, כיוון שבספירה הראשונה הוא לא התכוון לקיים את המצווה אלא להשיב לשאלת חברו, ולפני שיספור שוב בכוונה לא יברך, כיוון שאפשר שיצא כבר בספירה הראשונה.
כדי להבין הלכה זו כראוי, יש להכיר את מחלוקת האמוראים אם "מצוות צריכות כוונה". מחלוקת זו מתייחסת למצב שבו אדם עושה מצווה, כגון שהוא סופר ספירת העומר, אך אינו עושה זאת כדי לקיים את המצווה אלא לשם מטרה אחרת, כגון כדי להשיב לשאלת חברו; ונחלקו האמוראים בדינו. יש סוברים שמצוות צריכות כוונה, ואין הוא יוצא ידי חובה, כיוון שהוא לא התכוון לקיים את המצווה, ויש סוברים שמצוות אינן צריכות כוונה, והוא יוצא ידי חובה, כיוון שהוא עשה את מעשה המצווה כראוי. ההלכה היא כדעה שמצוות צריכות כוונה. לכן אדם שעשה מצווה ולא התכוון לשם מצווה צריך לחזור ולקיים אותה מתוך כוונה, אך אין הוא רשאי לברך לפני קיום המצווה בשנית, כיוון שלעניין הברכה אנו חוששים לדעה שמצוות אינן צריכות כוונה, ולדעה זו הוא כבר יצא ידי חובה בפעם הראשונה, והברכה שיברך כעת היא ברכה לבטלה. לכן כאמור, אדם שאמר לחברו את מספר הימים צריך לחזור ולספור מתוך כוונה, אך אין הוא רשאי לברך, והפסיד את הברכה באותו יום.
כדי שלא להגיע למצב זה, אדם ששואלים אותו כמה ימים היום לעומר, לא יאמר "היום כך וכך ימים לעומר" אלא יאמר "אתמול היה כך וכך", וחברו יוסיף למניין הימים יום אחד וידע מה מספר הימים באותו יום.
מחלוקת האמוראים אם מצוות צריכות כוונה עוסקת במצב שאדם עשה מצווה מבלי לחשוב שהוא עושה זאת לשם מצווה. ואולם אדם שעשה מצווה והתכוון בפירוש שלא לצאת ידי חובה במעשה זה, לדעת כולם לא יצא ידי חובה. לכן אדם שחברו שואל אותו "כמה ימים היום לעומר"? יכול להתכוון בפירוש שבדעתו לא לצאת ידי חובה בתשובה שישיב לו, ואז יוכל לומר לחברו "היום כך וכך ימים לעומר", ולאחר מכן יחזור ויספור ספירת העומר בברכה, כיוון שלדעת כולם הוא לא יצא ידי חובה בספירה הראשונה.
על סמך זה כתבו האחרונים שאדם שחברו שאל אותו "כמה ימים היום לעומר"? והוא השיב לו "היום כך וכך ימים לעומר", אך לא הזכיר את מספר השבועות, כגון שאמר לחברו: "היום חמישה עשר ימים לעומר", ולא אמר "שהם שני שבועות ויום אחד", יכול לחזור ולספור בברכה, כיוון שמכך שלא הזכיר את מספר השבועות ניכר שהוא התכוון שלא לקיים את המצווה בספירה זו. מובן מאליו שדין זה נאמר מהיום השביעי ואילך, שסופרים גם את הימים וגם את השבועות, אך לא בששת הימים הראשונים של ספירת העומר, שאין סופרים בהם את השבועות.
<h3>ספירה בזמן בין השמשות</h3>
לכתחילה אין לספור ספירת העומר בזמן בין השמשות, כלומר בין השקיעה לצאת הכוכבים, כיוון שספק אם זמן זה נחשב יום ושייך ליום הקודם, או שזמן זה נחשב לילה ושייך ליום הבא. אדם שספר ספירת העומר בזמן זה, יחזור ויספור לאחר צאת הכוכבים בלי ברכה, כדי לקיים את המצווה ללא פקפוק.
<h3>הטועה בספירתו</h3>
אדם שטעה וספר ספירה שאיננה נכונה, כגון שבמקום לומר "היום שלושה ימים לעומר" אמר "היום ארבעה ימים לעומר", יתקן מייד את טעותו. ואם עבר משך זמן של "תוך כדי דיבור", שזהו משך הזמן שלוקח לומר "שלום עליך רבי" (כשתיים-שלוש שניות), אין הוא יכול יותר לתקן את מה שאמר, ועליו לחזור ולברך ולספור שנית כראוי. כדי שאנשים לא יטעו בספירה נוהגים ששליח הציבור או הרב סופרים את ספירת העומר בקול לפני הציבור, וכך הציבור ידע את המניין הנכון לפני הברכה.
<h3>אכילה ומלאכה לפני ספירת העומר</h3>
חצי שעה לפני צאת הכוכבים, אסור לאדם לעשות דברים שעלולים להשכיח ממנו את קיום מצוות ספירת העומר, כגון ללכת לישון, לאכול או לעשות מלאכה שעשויה להתמשך. האכילה האסורה היא אכילת לחם או עוגה בשיעור של יותר מכביצה (56 סמ"ק), אך אכילה קלה של לחם או עוגה בשיעור כביצה, או פירות וירקות ובשר ודגים גם יותר משיעור כביצה, מותרת. זאת כיוון שאין חשש שאכילה קלה תשכיח מהאדם את קיום המצווה.
אדם שרוצה ללמוד, לאכול או לעשות מלאכה בחצי השעה הסמוכה לצאת הכוכבים יכול לבקש מחברו (שאינו לומד, אינו עושה מלאכה ואינו אוכל אכילת קבע), שיזכיר לו לספור ספירת העומר, וכך יהיה מותר לו ללמוד, לאכול או לעשות מלאכה. וכן הוא יכול לכוון לעצמו שעון מעורר או לעשות תזכורת בטלפון הסלולרי, שיזכירו לו לספור ספירת העומר מאוחר יותר.
אדם שנוהג להתפלל תפילת ערבית במניין בשעה קבועה, רשאי להתחיל במלאכה או בסעודה גם בחצי השעה הסמוכה לצאת הכוכבים, כיוון שיש להניח שבבוא השעה שהוא רגיל להתפלל בה הוא ייזכר בכך מחמת הרגלו.
יש שנוהגים לא לעשות מלאכה בימי ספירת העומר משקיעת החמה עד השעה שסופרים בה את ספירת העומר, גם כאשר המלאכה אינה עלולה להשכיח מהאדם את קיום מצוות ספירת העומר, ורבים אינם נוהגים כן.

<h2>פרק ל - מנהגי ספירת העומר</h2>
ימי ספירת העומר הם הימים שבין חג הפסח לחג השבועות, וביסודם הם ימים חגיגיים, הדומים לחול המועד, אך מאחר שמתו בהם עשרים וארבעה אלף תלמידי רבי עקיבא, נוהגים בהם קצת דיני אבלות: אין מתחתנים, אין מסתפרים, אין מקיימים בהם ריקודים ומחולות ואין שומעים בהם מוזיקה עליזה.
הסיבה לכך שנגזרה גזרה קשה כל כך על תלמידי רבי עקיבא היא משום שהם לא נהגו כבוד זה בזה. כך אמרו חכמים: "שנים עשר אלף זוגים תלמידים היו לו לרבי עקיבא וכולן מתו בפרק אחד מפני שלא נהגו כבוד זה לזה". הם מתו דווקא בימי ספירת העומר, שהם ימי הכנה למתן תורה, כיוון שאהבת ישראל היא תנאי לקבלת התורה. זאת למדים מן הפסוק שנאמר על ישראל בשעה שהגיעו להר סיני: "וַיִּחַן שָׁם יִשְׂרָאֵל נֶגֶד הָהָר". מהכתוב "וַיִּחַן" בלשון יחיד, דרשו חכמים שעם ישראל באותה שעה היה מאוחד "כאיש אחד בלב אחד", ומכוח אחדות זו הוא היה ראוי לקבל את התורה. וכיוון שבימים אלו יש להתחזק באהבת ישראל והם מיועדים לחיזוק האהבה והאחווה בין איש לרעהו, התעורר בהם קטרוג על תלמידי רבי עקיבא, שלא נהגו כבוד זה בזה.
לאחר האסון הנורא שפקד את רבי עקיבא, הוא לא התייאש אלא העמיד תלמידים חדשים ואמר להם: "הראשונים לא מתו אלא מפני שהיתה עיניהם צרה בתורה זה לזה, אתם לא תהיו כן". ואכן, התלמידים החדשים תיקנו פגם זה, ו"מִלאו כל ארץ ישראל תורה", ומאותם תלמידים נמשכה כל התורה שבעל פה, שאותה הם ביססו על אהבת ישראל ועל כבוד רֵעים.
תכליתם של מנהגי האבלות היא שנזכור את האסון שפקד את תלמידי רבי עקיבא, ומתוך כך "נתרחק מהשנאה והקנאה והתאוה והגאוה והכבוד, ונתחזק לקנות את מדת האהבה, הענוה והשלום". כל השנה יש להקפיד ולהימנע ממידות רעות אלו, ולקנות אהבה, ענווה ושלום, אך בימי ספירת העומר יש להקפיד בכך הקפדה יתרה. וכך כתב הגאון רבי חיים פלאג'י: "אהבת החברים צריכה להיות בכל עת ובכל זמן, אהבת עולם מלב ומנפש, וכל שכן שצריכים להיזהר בזה ביותר בין פסח לעצרת להיות באהבה וחיבה יתרה".
במשך הדורות התרגשו על עם ישראל צרות נוספות בימי הספירה. לפני כתשע מאות שנה כאשר מסעות הצלב הגיעו לגרמניה ולצרפת, הנוצרים פרעו ביהודים, החריבו את קהילותיהם הגדולות והרגו אלפי יהודים שסירבו להמיר את דתם. כחמש מאות שנה לאחר מכן אירעו פרעות ת"ח ות"ט בפולין, וגם הן התרחשו בעיקר בימי ספירת העומר. הקוזקים בהנהגתו של בוגדן חמלניצקי ("חמיל הרשע") עינו בעינויים קשים וטבחו עשרות אלפי יהודים והחריבו קהילות שלמות.
בעקבות הצרות הללו נקבע שבימי ספירת העומר יש להצטער לא רק על תלמידי רבי עקיבא אלא על כל הצרות שהגויים הביאו על עם ישראל בגלות. לכן יש להצטער בימים אלו גם על השואה הנוראה, שבה נרצחו כשליש מבני עמנו.
<h3>נישואין ואירוסין</h3>
נוהגים שלא להתחתן בימי ספירת העומר, כדי שלא להרבות בשמחה. מותר להתארס (לקבל החלטה להתחתן) ולערוך סעודה לכבוד המאורע, אך אין לרקוד או להשמיע בה מוזיקה.
<h3>ריקודים ושמיעת מוזיקה</h3>
נוהגים שלא לקיים ריקודים ומחולות בימי ספירת העומר. 'ריקוד' הוא ריקוד של כל אדם עם עצמו, ו'מחול' הוא ריקוד של כמה אנשים היוצרים יחד מעגל, ושניהם אסורים. לכן אין לקיים חוגי מחול בימים אלו. ואף שמטרת החוג אינה לשם שמחה, קיומו אסור, כיוון שהשמחה מתעוררת מאליה בעקבות הריקוד. וכן נוהגים שלא לשמוע מוזיקה בימים אלו, בין ישירות מכלי נגינה ובין דרך מכשירים חשמליים, שכן מוזיקה מעוררת לשמחה, וזו אינה מתאימה לימים אלו.
<h3>מוזיקה שקטה</h3>
המוזיקה האסורה היא מוזיקה עליזה, אך מוזיקה שקטה שאינה מעוררת לשמחה ולריקוד - מותרת בשמיעה.
<h3>שירה בפֶּה ומוזיקה ווקאלית</h3>
שירה בפֶּה המעוררת לריקוד, אסורה גם היא. אך מותר לשיר שירים שקטים, וכן מותר לשמוע מוזיקה ווקאלית שאינה מעוררת לריקוד.
<h3>מוזיקה שאין מטרתה לעורר שמחה</h3>
המוזיקה האסורה בשמיעה היא מוזיקה שנועדה לעורר שמחה, אבל מוזיקה שלא נועדה לעורר שמחה מותרת. לכן מותר לשמוע מוזיקה המשמשת כצלצול במכשיר טלפון, מוזיקה המושמעת בשיחת טלפון בזמן המתנה לנציג שירות, מוזיקה לשם הפגת פחד או בדידות, או מוזיקה לשם שמירה על ערנות בשעת נהיגה.
<h3>מוזיקה המושמעת שלא לרצון השומע</h3>
אדם הנמצא במקום שמשמיעים בו מוזיקה אסורה, כגון אדם הנוסע באוטובוס שמושמעת בו מוזיקה, אינו צריך לאטום את אוזניו, מכיוון שמוזיקה המושמעת לאדם בעל כורחו ואין כוונתו ליהנות ממנה, לא נאסרה.
<h3>מוזיקה בסעודת מצווה</h3>
נחלקו הדעות בעניין נגינה בסעודת מצווה הנערכת בימי ספירת העומר. יש סוברים שאין לנגן בה בכלי נגינה, כיוון שבימים אלו יש למעט בשמחה. ויש סוברים שמותר לנגן בה בכלי נגינה לכבוד השמחה, כיוון שהשמחה במצווה היא עצמה מצווה, והמנהג שלא לנגן בכלי נגינה בימי ספירת העומר אינו כולל נגינה של מצווה; וכך נפסק להלכה. לכן מותר לנגן בכלי נגינה בסעודת ברית מילה, בסעודת פדיון הבן ובסעודת שבע ברכות; ובמיוחד יש להקל בכך בסעודת בר מצווה, שכן אם לא ינגנו בסעודה זו, ייגרם צער רב לנער בר המצווה.
<h3>לימוד נגינה</h3>
מותר ללמוד נגינה בימי ספירת העומר, אך בימים אלו ראוי ללמוד ולתרגל מנגינות שקטות, ולא מנגינות המעוררות לריקודים ולמחולות.
<h3>תספורת</h3>
נוהגים שלא להסתפר ושלא להתגלח בימי ספירת העומר. התספורת האסורה היא זו הנעשית כדי להתייפות, אבל תספורת הנעשית לתכלית אחרת מותרת. לכן מותר לספר את שערות השפם המפריעות לאכילה, וכן מותר להסתפר כדי למנוע חציצה בטבילה.
<h3>תספורת לנשים</h3>
המנהג שלא להסתפר חל גם על נשים, ויש המקילים לנשים יוצאות ספרד להסתפר בימי ספירת העומר. לדבריהם לא נאסרה התספורת על נשים בימים אלו, כדי שאישה נשואה לא תתגנה על בעלה, וכדי שאישה רווקה לא תתקשה במציאת שידוך, כי מראה פרוע עלול להקשות עליה בכך.
<h3>תספורת וגילוח במקום הפסד</h3>
המנהג שלא להסתפר בימי ספירת העומר אינו כולל מצבים שבהם ההימנעות מתספורת תגרום להפסד כספי. לכן אדם שאינו רשאי לבוא לעבודתו כשהוא אינו מגולח, רשאי להתגלח, כדי שלא להפסיד ימי עבודה.
אין לאדם להסתפר, גם אם ההימנעות מתספורת תגרום לאנשים ללעוג לו.
<h3>גילוח לכבוד שבת</h3>
יש סוברים שמותר להתגלח בימי ספירת העומר לכבוד שבת, אך המנהג המקובל הוא שלא לעשות כן. ומי שמקל בכך, יש לו על מי לסמוך.
כאשר ראש חודש אייר חל בשבת, יוצאי אשכנז רשאים להסתפר ולהתגלח בערב שבת לכבוד שבת, כיוון שיש תוספת שמחה בשבת זו, שראש חודש חל בה, ולכן מותר להסתפר ולהתגלח לכבודה. יוצאי ספרד אינם מבחינים בין שבת זו לשאר השבתות בספירת העומר, והם נוהגים שלא להסתפר ולהתגלח גם לקראת שבת זו.
<h3>תספורת לבעלי הברית ביום המילה ולחתן בר מצווה</h3>
אדם המכניס את בנו בבריתו של אברהם אבינו, יום הברית הוא יום טוב עבורו, ומותר לו להסתפר לכבוד ברית המילה, וגם המוהל והסנדק רשאים להסתפר לכבוד הברית. וכן נער בר מצווה רשאי להסתפר לכבוד בר המצווה, אך לכתחילה יסתפר בעודו קטן.
<h3>ברכת "שהחיינו" וקניית דברים חדשים</h3>
מותר לברך את ברכת "שהחיינו" בספירת העומר. לכן בימים אלו אין מניעה לאכול פירות חדשים או לקנות בגדים חדשים.
<h3>סיום מנהגי האבלות</h3>
מנהגי האבלות אינם נוהגים בכל ימי הספירה, אלא רק בימים שמתו בהם תלמידי רבי עקיבא, ונחלקו בדבר השלחן ערוך והרמ"א.
לדעת השלחן ערוך, תלמידי רבי עקיבא מתו בשלושים וארבעה הימים הראשונים של ספירת העומר, ולכן יש לנהוג מנהגי האבלות עד יום ל"ד בעומר, וכן מנהג יוצאי ספרד. אמנם אין צורך לנהוג מנהגי האבלות בכל יום ל"ד בעומר, אלא די לנהוג אותם מעט זמן ביום ל"ד, מכיוון שבענייני אבלות אומרים "מקצת היום ככולו", כלומר הנוהג אבלות במקצת היום שבו מסתיימת האבלות, נחשב לו הדבר כאילו נהג אבלות בכל היום. למנהג זה, הזמן שמותר בו להסתפר, להתגלח ולשמוע מוזיקה הוא יום ל"ד בבוקר.
לדעת הרמ"א, תלמידי רבי עקיבא מתו בשלושים ושלושה הימים הראשונים של ספירת העומר, ומכיוון ש"מקצת היום ככולו" יש לנהוג מנהגי אבלות עד יום ל"ג בעומר בבוקר, וכן מנהג יוצאי אשכנז. לפי מנהג זה אפשר להסתפר, להתגלח ולשמוע מוזיקה כבר ביום ל"ג בעומר בבוקר.
<h3>תספורת כאשר ל"ג בעומר חל בשבת או ביום ראשון</h3>
כאשר ל"ג בעומר חל ביום שישי, גם יוצאי ספרד רשאים להסתפר ולהתגלח ביום שישי לכבוד שבת.
כאשר ל"ג בעומר חל ביום ראשון, יוצאי אשכנז רשאים להסתפר ביום שישי לכבוד השבת, כיוון שאין זה לכבוד השבת שיהיו בה בשיער מגודל, וביום ראשון יסתפרו ויתגלחו לכבוד ל"ג בעומר. ויוצאי ספרד רשאים להסתפר רק ביום שני ל"ד בעומר, כמנהגם בכל שנה.
<h3>פסח שני</h3>
כאשר בני ישראל היו במדבר והגיע זמן הקרבת קרבן פסח, היו בעם ישראל אנשים טמאים שלא יכלו להקריב את הקרבן. הדבר ציער אותם מאוד, והם ניגשו אל משה וטענו: "לָמָּה נִגָּרַע לְבִלְתִּי הַקְרִיב אֶת קָרְבַּן ה' בְּמֹעֲדוֹ בְּתוֹךְ בְּנֵי יִשְׂרָאֵל"? משה רבנו פנה אל ה' ונענה שאדם שאינו יכול להקריב את קרבן פסח במועדו, יקריב אותו חודש לאחר מכן, בי"ד באייר.
בספרי חסידות מבואר שפרשת פסח שני ניתנה לעם ישראל רק בזכות "גודל תשוקת אותם אנשים למצווה, והצמאון אשר היה בהם שיקריבו גם הם את הפסח, ולב נשבר שהיה להם שדאג לִבָּם בקרבם מאוד למה יגרעו משאר כל ישראל? ועל ידי אלו זכו להמשיך פרשה חדשה בתורה, ונפתח פתח חדש, שיתפשט אור קדושת הפסח שלושים יום עד פסח שני, ויוכלו לעשותו גם בי"ד באייר". מכך יש ללמוד ש"אין שום מניעה לקיים את התורה והמצוות, והעיקר תלוי באדם להשתוקק במסירות נפש לעשות את רצון ה', ואז נפתח לפניו הכל".
כאמור, בזמן שבית המקדש היה קיים, אדם שלא היה יכול להקריב את קרבן פסח במועדו, היה מקריב אותו חודש לאחר מכן, בי"ד באייר, ולכן מרבים קצת בשמחה ביום זה, ואין אומרים בו תחנון. ויש שנוהגים לאכול מצות בפסח שני, זכר למצות שהיו אוכלים עם קרבן הפסח.
<h3>לימוד מסכת אבות בשבתות הספירה</h3>
רבים נוהגים ללמוד בכל אחת משש השבתות שבספירת העומר פרק אחד ממסכת אבות, כדי לסיים את המסכת לקראת חג שבועות. הטעם למנהג זה הוא שמסכת אבות גדושה בדברי מוסר המעוררים את האדם ללמוד תורה ולתקן את מידותיו, ולימודהּ הוא הכנה טובה לקבלת התורה. ויש מיוצאי אשכנז הנוהגים ללמוד פרק ממסכת אבות בכל שבתות הקיץ, ולא רק בשבתות ספירת העומר.
<h3>תפילת "אב הרחמים"</h3>
כאמור לעיל במשך הדורות באו צרות נוספות על עם ישראל בימי הספירה. לפני כתשע מאות שנה, כאשר מסעות הצלב הגיעו לגרמניה ולצרפת, הנוצרים פרעו ביהודים, החריבו את קהילותיהם והרגו אלפי יהודים שסירבו להמיר את דתם. בעקבות פורענות זו חוברה תפילת "אב הרחמים", הנאמרת בקרב יוצאי אשכנז בכל שבת לאחר קריאת התורה. בתפילת זו מזכירים את צדקותן של אותן קהילות שמסרו נפשן על קדושת השם, ומתפללים שה' ינקום את נקמתן.
בדרך כלל אין אומרים את תפילת "אב הרחמים" בשבתות חגיגיות, כגון בשבת מברכים או כאשר יש חתן בבית הכנסת, אך בימי ספירת העומר אומרים את תפילת "אב הרחמים" בכל השבתות, כיוון שחורבן קהילות גרמניה וצרפת אירע בימים אלו.
<h2>פרק לא - יום הזיכרון</h2>
<h3>עניינו של יום הזיכרון</h3>
ביום ד' באייר, ערב מלחמת השחרור, נפלו יישובי גוש עציון בידי הלגיון הירדני, ויום זה נקבע במדינת ישראל ליום הזיכרון לחללי מערכות ישראל ונפגעי פעולות האיבה. מטרת יום זה אינה לעורר עצב ודכדוך הנפש, אלא לייקר את גבורת הלוחמים ולהעלות על נס את מסירות נפשם למען תקומת עם ישראל בארצו, וללמוד מהם להתמסר לעניין נשגב זה בכל כוחות הגוף והנפש.
<h3>מעלת חללי מערכות ישראל</h3>
המוסר נפשו למען עם ישראל וארצו, מעלתו גדולה מאוד, ואין לך דבר נעלה יותר מכך. מסופר בגמרא שבִּתו של אחד ממלכי רומא נמצאה הרוגה, והרומאים הטילו את אשמת הריגתה על כל ישראל ורצו להיפרע מהם. כדי להציל את עם ישראל, באו פפוס ולולינוס - שני יהודים מהעיר לוד, ואמרו שהם הרגו את בת המלך, וכך המלך הרג אותם והניח לכל ישראל. על שני יהודים אלו אמרו חז"ל בגמרא שלרוב מעלתם, "אין כל בריה יכולה לעמוד במחיצתם". כך גם הלוחמים שמסרו את נפשם להצלת עם ישראל בדורותינו - אין כל ברייה יכולה לעמוד במחיצתם.
מסירות נפש להצלת ישראל אינה רק מסירות למען עם ישראל אלא גם מסירות למען כבוד ה' יתברך, שכן הקמים להילחם כנגד ישראל - קמים להילחם כנגד אלוקיו. זאת כפי שאמרה אביגיל לדוד המלך: "כִּי מִלְחֲמוֹת ה' אֲדֹנִי נִלְחָם", וכן אמרו חכמים: "כל מי שקם כנגד ישראל, כאילו קם כנגד הקדוש ברוך הוא".
רגילים לכנות את חללי מערכות ישראל 'נופלים', אך חללים אלו לא נפלו אלא קמו, עלו ונתעלו. הם ניצבים ועומדים כלפידים בוערים ומאירים, כמקדשי השם בכל דורות ישראל, ההולכים לפני העם להנחותו הדרך ולהאיר לפניו.
<h3>מנהגי היום</h3>
יש המדליקים נר נשמה לזיכרון חללי מערכות ישראל.
בשעת הצפירה בערב יום הזיכרון ובבוקרו, ראוי לעמוד לכבוד הנופלים. יש האומרים בלחש פרקי תהילים או משניות ומתפללים לעילוי נשמת הנופלים, ויש המתייחדים עם זכרם בשתיקה יחד עם כל עם ישראל.
בתפילת שחרית אומרים את תפילת "א-ל מלא רחמים" לעילוי נשמת חללי מערכות ישראל, ולאחר התפילה יש שנוהגים לומר את פרק ט בתהילים, הפותח במילים "לַמְנַצֵּחַ עַל מוּת לַבֵּן".
יש העולים לבתי הקברות הצבאיים, לפקוד את קברי הנופלים.
בתפילת מנחה אין אומרים תחנון, כדין כל תפילת מנחה הסמוכה ליום שאין אומרים בו תחנון.
<h2>פרק לב - ערכו של יום העצמאות</h2>
<h3>הקמת המדינה והניצחון במלחמת השחרור</h3>
ביום ה' באייר תש"ח, זכינו בחסד ה' לחדש את שלטוננו בארץ ישראל ולהקים את מדינת ישראל, לאחר כאלפיים שנות גלות. בשנות הגלות סבלנו סבל רב וצרות רבות הקיפונו, הגויים הרגו וטבחו בנו, רדפו, השפילו ודיכאו אותנו. עברנו פרעות ופוגרומים, ושיאם בשואה הנוראה, שבה גמרו אומר להכחידנו. גורשנו מעיר לעיר וממלכה לממלכה, מבלי יכולת להגן על עצמנו. עם הקמת המדינה, יצאנו מעבדות לחירות ונזקפה קומתנו. פרקנו את עול הגויים מעל צווארנו, והתחלנו לנהל חיים לאומיים עצמאיים, בתור אומה חיה השולטת בארצה וחופשית להגן על עצמה.
מיד לאחר הכרזת המדינה פרצה מלחמת העצמאות. חמישה צבאות סדירים של מדינות ערב, מצוידים במיטב הנשק, פלשו לשטחי מדינתנו הקטנה להשמידנו. כנגדם עמד היישוב היהודי בארץ ישראל בכוח קטן ודל. מלחמה קשה התנהלה במשך עשרה חודשי לחימה, ובחסדי שמיים, לוחמי צה"ל הצליחו להדוף את צבאות ערב ולהרחיב את שטח המדינה - בניגוד לכל תחזיות המומחים. הכרזת המדינה והניצחון במלחמת העצמאות הביאו רווח והצלה לעם ישראל כולו, להרמת קרנם של ישראל בכל מקום שהם ולחיזוק ביטחונם האישי, כיוון שמדינת ישראל ערבה לשלומם.
הקמת מדינת ישראל היא פלא גדול ומאורע בעל משמעות וערך עצומים, והיא מקפלת בתוכה עניינים רבים שעליהם ראוי להודות לה' ולהללו.
<h3>מגלות לגאולה</h3>
הקמת מדינת ישראל היא נקודת מפנה משמעותית במעבר מגלות לגאולה. המהר"ל מפראג מבאר שישנם שלושה מרכיבים לגלות: האחד הוא שעם ישראל אינו נמצא במקום המיוחד לו - בארץ ישראל; השני הוא שעם ישראל אינו נמצא במקום אחד, אלא הוא מפוזר בין הגויים; והשלישי הוא שעם ישראל משועבד תחת עול הגויים. עם הקמת מדינת ישראל, חסרונות אלו הולכים ומתבטלים: עם ישראל חוזר ומתקבץ יחד לגוף לאומי אחד, הוא נעשה בן חורין משעבוד עול הגויים, והוא חוזר למקומו - לארץ ישראל.
<h3>חזרה לקיום לאומי</h3>
בשנות הגלות, לא היה קיום ממשי לעם ישראל כעם. אמנם גם בגלות התקיימו יחידים, משפחות וקהילות, אך לא היה קיום לאומה בתור ישות כללית חיה וממשית. ישראל היו מפוזרים ומפורדים, ורק האחדות הפנימית - אחדות הנשמה, ההזדהות עם רוח ישראל והציפייה לעתיד, עשו אותנו לעם אחד. עם קום המדינה, חזרנו להופיע על במת ההיסטוריה בתור עם אחד חי וממשי.
<h3>חירות מדינית</h3>
עם קום המדינה, הוסר עול גויים מעל צווארנו וזכינו בעצמאות מדינית. כאמור, השחרור משעבוד עול הגויים הוא מרכיב מרכזי ביציאת ישראל מן הגלות. חז"ל מבארים כי: "אין בין העולם הזה לימות המשיח אלא שעבוד מלכויות בלבד", ומשמעות הדבר היא שהשינוי שיתרחש בימות המשיח אינו שינוי בסדרי הטבע, אלא שנזכה בתקופה ההיא לעצמאות מדינית, ומתוך כך נוכל ללמוד תורה ולקיים את המצוות הפרטיות והציבוריות, בשלווה ובנחת. על כן חירות מדינית היא יסוד מרכזי בגאולה.
<h3>שיבת ישראל לארצם</h3>
עם קום המדינה, הואץ מאוד תהליך קיבוץ הגלויות ושיבת ישראל לארצם. הקמת המדינה הביאה לפתיחת שערי הארץ לפליטי אירופה, ליהודי ארצות ערב שסבלו מרדיפות, ולכל יהודי בכל מקום בעולם, ומיליוני יהודים עלו לארץ ישראל מכל ארצות תבל.
שובו של עם למולדתו לאחר אלפיים שנות גלות היא תופעה פלאית, שאין לה אח ורע בתולדות האנושות, והיא אחד המאפיינים של הגאולה, כמו שנאמר בתורה בתיאור הגאולה: "וְשָׁב ה' אֱלֹקֶיךָ אֶת שְׁבוּתְךָ וְרִחֲמֶךָ וְשָׁב וְקִבֶּצְךָ מִכָּל הָעַמִּים אֲשֶׁר הֱפִיצְךָ ה' אֱלֹקֶיךָ שָׁמָּה. אִם יִהְיֶה נִדַּחֲךָ בִּקְצֵה הַשָּׁמָיִם מִשָּׁם יְקַבֶּצְךָ ה' אֱלֹקֶיךָ וּמִשָּׁם יִקָּחֶךָ". קיבוץ הגלויות הוא גם השלב המקדים לבניין ירושלים, כמו שאמרו חכמים: "אין ירושלים נבנית עד שיתכנסו הגלויות. ואם יאמר לך אדם שנבנית ולא נתכנסו הגלויות, אל תאמין, שנאמר: 'בּוֹנֵה יְרוּשָׁלִַם ה' נִדְחֵי יִשְׂרָאֵל יְכַנֵּס'".
<h3>מצוות יישוב ארץ ישראל</h3>
זאת ועוד, בהקמת המדינה, זכינו לחזור ולקיים בציבור את מצוות יישוב ארץ ישראל, השקולה כנגד כל המצוות שבתורה, וזאת לאחר אלפיים שנות גלות שבהן לא זכינו לקיים מצווה זו כהלכתה. מצוות יישוב ארץ ישראל מתקיימת במגורים בארץ ישראל, בבניין הארץ ובהפרחת שממותיה. אך עיקר המצווה הוא בהחלת ריבונות לאומית של עם ישראל על ארץ ישראל; כמו שכתב הרמב"ן: "שנצטוינו לרשת הארץ אשר נתן הא-ל יתברך ויתעלה לאבותינו לאברהם ליצחק וליעקב, ולא נעזבה ביד זולתינו מן האומות או לשממה".
ניתן ללמוד עד כמה חשוב שלטונם של ישראל על ארץ ישראל, מהלכות האבלות על החורבן. הרואה את ערי יהודה בחורבנן צריך לקרוע את בגדו, כדי לבטא את צער החורבן. מבואר בפוסקים שלא רק עיר שבתיה חרבים נחשבת עיר חרבה, אלא גם עיר הבנויה לתלפיות נחשבת כחרבה, אם היא נתונה תחת שלטון זרים; ולכן על הרואה אותה לקרוע את בגדו. מכך למדים ששלטון ישראל הוא המוציא את ערי יהודה מגדר 'ערים חרבות'.
<h3>התעוררות הגבורה הלאומית</h3>
פלא נוסף שהתרחש בהקמת המדינה הוא התעוררות הגבורה הלאומית. בשנות הגלות היה עם ישראל חסר אומץ וגבורה לאומיים. ביום העצמאות עשה ה' עמנו נס, והפיח בנו רוח של גבורה לאומית. למרות התלבטויות קשות ועל אף כל הסיכונים שעמדו בפני העם ומנהיגיו, התעוררה בהם רוח גבורה והכריזו על הקמת המדינה, אף שהיה ברור שהכרזה זו עלולה להביא למלחמה כוללת. מכוח אותה גבורה, לוחמי ישראל אזרו אומץ ועוז רוח להילחם באויבי ישראל, וגבורה זו היא יסוד ושורש לכל הנסים שאירעו אחר כך במלחמות ישראל.
<h3>מדינת ישראל - קידוש השם</h3>
מציאות עם ישראל בגלות, שעבודו ופיזורו, אינם רק אסון לאומי, אלא הם חילול השם, ושובו להיות עם ריבוני, חי ומלא גבורה בארץ ישראל - הוא קידוש השם. כך נאמר בספר יחזקאל: "וַיָּבוֹאוּ אֶל הַגּוֹיִם אֲשֶׁר בָּאוּ שָׁם וַיְחַלְּלוּ אֶת שֵׁם קָדְשִׁי בֶּאֱמֹר לָהֶם עַם ה' אֵלֶּה וּמֵאַרְצוֹ יָצָאוּ... לָכֵן אֱמֹר לְבֵית יִשְׂרָאֵל כֹּה אָמַר ה' אֱלֹקִים לֹא לְמַעַנְכֶם אֲנִי עֹשֶׂה בֵּית יִשְׂרָאֵל כִּי אִם לְשֵׁם קָדְשִׁי אֲשֶׁר חִלַּלְתֶּם בַּגּוֹיִם אֲשֶׁר בָּאתֶם שָׁם. וְקִדַּשְׁתִּי אֶת שְׁמִי הַגָּדוֹל הַמְחֻלָּל בַּגּוֹיִם אֲשֶׁר חִלַּלְתֶּם בְּתוֹכָם, וְיָדְעוּ הַגּוֹיִם כִּי אֲנִי ה'". הקמתה של מדינת ישראל היא אפוא קידוש השם שאין דוגמתו.
עם ישראל הוא עַם ה', ולכן כאשר הוא מפוזר בגלות, מושפל ומשועבד לזרים, נדמה כאילו ה' אינו מנהל את העולם חלילה, או שמא הוא עזב חלילה את עם ישראל וכרת עם הגויים ברית חדשה - ואין לך חילול השם גדול מזה. אך כאשר העם חוזר לארצו, ניכר שה' מנהל את עולמו, וכן ניכר שאהבת ה' לא זזה מעם ישראל - ואין לך קידוש השם גדול מזה.
<h3>מדינת ישראל - הבסיס למימוש הייעוד של עם ישראל</h3>
מעל כל הדברים שנמנו לעיל ובמרכזם, הקמת מדינת ישראל היא הבסיס והיסוד למימוש הייעוד האלוקי של עם ישראל - להיות "מַמְלֶכֶת כֹּהֲנִים וְגוֹי קָדוֹשׁ".
שיבת ישראל לארצם מאפשרת להם להוציא לפועל את ייחודם וייעודם. בספר הכוזרי, ממשיל רבי יהודה הלוי את הקשר בין עם ישראל לארצו, לזיקה בין עץ למקום גידולו. עץ גדל כראוי רק כאשר נוטעים אותו במרחב המחיה שמתאים לו. עץ הזקוק לחום, לא יגדל כראוי אם ישתלו אותו במקום קר, וכן להפך. כך גם עם ישראל, מקום הגידול המתאים לו הוא ארץ ישראל, ורק בה הוא יכול לפרוח, להתפתח, לגלות את כוחותיו המיוחדים ולממש את ייעודו לעבוד את אלוקיו. לכן אמרו חכמים שהמקום המתאים לקיום המצוות הוא רק בארץ ישראל, וקיום המצוות בחוץ לארץ נועד רק כדי שהמצוות לא תהיינה לנו חדשות בבואנו לארץ ישראל; כדברי חז"ל: "אמר הקדוש ברוך הוא לישראל בני היו מצוינים במצוות בחוץ לארץ, שכשתחזרו לא יהו עליכם חדשים, שנאמר: 'הַצִּיבִי לָךְ צִיֻּנִים'".
אך ייעודו של עם ישראל אינו רק שכל יהודי יעבוד את ה' בחייו הפרטיים, בעוד עוצמות החיים, המתגלות בחיים חברתיים ולאומיים, יישארו הפקר ליצרי לב האדם. ייעודו של עם ישראל הוא לחיות חיים לאומיים שלמים של קודש, חיים שבהם כל המערכות הציבוריות - הפוליטיקה, הכלכלה, הצבא והמשפט - כולן מתנהלות על פי התורה ויונקות מאורה. חיים כאלו של אומה מפותחת, העומדת בקדמת האנושות ביכולותיה ובשגשוגה, יהיו אות ומופת לכל העמים, ויעוררו את רצונם לבקש את האמת, הטוב והיופי בחייהם האישיים והלאומיים, ללכת בדרך ה' ולקבל את עול מלכותו עליהם. זהו הייעוד הלאומי של ישראל - להיות "מַמְלֶכֶת כֹּהֲנִים וְגוֹי קָדוֹשׁ", לקדש את שם ה' בעולמו ומתוך כך לתקן עולם במלכות ש-די.
בשנות הגלות היינו רחוקים מקיום ייעוד זה, שכן לא היה לעם ישראל קיום ממשי בתור עם. היינו יחידים, משפחות וקהילות, אך לא היה קיום לאומה בתור ישות כללית חיה וממשית. עם קום המדינה, חזרנו לחיות חיים לאומיים בארצנו, ובכך הונח היסוד להופעת הייעוד הגדול של עם ישראל בעולם.
<h3>חשיבות ההודיה לה' על חסדיו</h3>
ישנם אנשים יראי שמיים, אשר נמנעים מלהודות לה' על הקמת המדינה, מרוב צפייתם לגאולה רוחנית שלמה ומלאה. זאת כיוון שמדינת ישראל עדיין אינה מתנהלת על פי התורה, וישנם בה חסרונות רבים. אך יש לדעת כי כל החסרונות והפגמים אינם סיבה שלא להודות על האור והברכה, הפלא והנס שבקיום המדינה. יש להכיר בחסרונות ולשאוף לתיקונם, אך יחד עם זאת יש לשמוח בכל הטוב והברכה הקיימים, ולהודות לה' עליהם.
התרשלות מן ההודיה לה' על הטובה, עלולה לגרום לצמצום השפע והברכה מאת ה'. מסופר בגמרא שה' רצה לעשות את חזקיהו המלך למשיח, לגודל מעלתו של חזקיהו. אך הוא נמנע מכך, כיוון שחזקיהו לאמר שירה על כך שה' הושיע אותו והיכה את מחנה אשור שצר על ירושלים. לעומת זאת, כאשר מקפידים להודות לה' על טובותיו - "מוסיפים בזה כח למעלה והקב"ה עושה ניסים עד אין סוף, וזהו פירוש הפסוק 'יוֹדוּ לַה' חַסְדּוֹ וְנִפְלְאוֹתָיו לִבְנֵי אָדָם', שעל ידי שיודו לה', על ידי כך באים עוד נפלאותיו לבני אדם". וכן אמרו חכמים: "כל המודה בניסו, עושים לו נס אחר".
הפלא האלוקי והסייעתא דשמיא הגדולים שבקום המדינה ממשיכים לאורך שנות קיום המדינה, הן בנסים העצומים של מלחמות ישראל, בהמשך כיבושם של חבלי ארץ ובהצלת ישראל מיד צריהם, והן בהישגים הגדולים של מדינת ישראל בתחומים שונים ומגוונים: בילודה, במערכת הבריאות, במשק המים, בחקלאות, בכלכלה, בחדשנות ובהמצאות, ומעל כל אלו, בהעמדת עולם תורה משגשג כפי שלא היה מעולם. ולכן יש להכיר בטובה הגדולה שזכינו לה ולהודות לה' על חסדיו הרבים. ואף שלא זכינו עדיין להתקיימות כל חזון הגאולה, ואנו מצפים לחיי קודש מלאים שבמרכזם עבודת המקדש, ולמלכות ישראל השלמה שתופיע - עלינו לדעת כי כך היא דרכה של הגאולה, שהיא באה בהדרגה; כמו שנאמר בתלמוד הירושלמי: "רבי חייא ורבי שמעון בן חלפתא היו מהלכים בבקעת ארבל וראו איילת השחר שבקע אורה. אמר רבי חייא לר' שמעון בן חלפתא: כך היא גאולתן של ישראל, בתחילה קמעא קמעא, וכל מה שהיא הולכת, היא רבה והולכת".
<h2>פרק לג - דיני יום העצמאות</h2>
<h3>יום הודאה ושמחה</h3>
יום העצמאות נקבע על ידי הרבנות הראשית ליום הודאה ושמחה על גאולתנו ופדות נפשנו. נוהגים להתרחץ וללבוש בגדי שבת לכבוד היום, ומותר להסתפר ולהתגלח לכבודו. ואף שבימי ספירת העומר, אין מסתפרים ואין מתגלחים, מותר להסתפר ולהתגלח לכבוד יום העצמאות, כיוון שיום זה נקבע בתור יום הודאה ושמחה לכל ישראל.
<h3>תפילת ערבית ואמירת הלל בלילה</h3>
מתפללים תפילת ערבית חגיגית בבית הכנסת ברוב עם, ומוסיפים בה פרקי הודאה על גאולתנו ופדות נפשנו, כפי שמודפס בסידורים.
אין אומרים הלל בלילה, כיוון שזמנו של ההלל הוא ביום, כמו שנאמר בהלל: "זֶה הַיּוֹם עָשָׂה ה' נָגִילָה וְנִשְׂמְחָה בוֹ". ויש הנוהגים לומר הלל גם בליל יום העצמאות, אך אין לברך על הלל זה.
<h3>סעודה</h3>
נוהגים לקיים סעודה לכבוד יום העצמאות, ועוסקים בה בעניינו של יום.
<h3>תפילת שחרית ואמירת הלל</h3>
בפסוקי דזמרה של תפילת שחרית, נוהגים להוסיף את הפרקים שאומרים בשבתות ובימים טובים, כדי להרבות בדברי שבח והודאה לה'; ולאחר שירת הים ממשיכים ב"ישתבח", כשאר ימות החול. את שירת הים נוהגים לומר בשירה, או פסוק - פסוק על ידי שליח הציבור והקהל.
לאחר חזרת הש"ץ אומרים הלל שלם. יש סוברים שיש לומר הלל בברכה, שכן אמרו חכמים: "נביאים שביניהם תקנו להן לישראל, שיהו אומרים הלל על כל צרה וצרה שלא תבא עליהם, ולכשנגאלים אומרים אותו על גאולתם", וכיוון שביום העצמאות נגאלנו ונושענו מצרה, יש לומר ביום זה הלל בברכה. עוד אמרו חכמים שיש לקבוע סדר הודאה על הצלה ממוות לחיים, ודבר זה נלמד בדרך של 'קל וחומר' מגאולת מצרים: "ומה מעבדות לחירות (-גאולת מצרים) אמרינן שירה, ממיתה לחיים לא כל שכן?!" . לכן, כיוון שביום העצמאות חוגגים את הניצחון במלחמת השחרור, ועל ידו ניצלנו ממוות לחיים, יש לומר בו הלל בברכה. ויש סוברים שאין לומר הלל בברכה ביום העצמאות, כיוון שהניצחון לא התרחש ביום העצמאות, אלא בו רק התחילה מלחמת השחרור.
לאחר אמירת ההלל, נוהגים לקרוא פסוקים מספר ישעיהו העוסקים בביאת המשיח ובגאולה השלישית, ולאחר מכן אומרים תפילה לשלום המדינה ותפילה לשלום חיילי צה"ל.
אין אומרים תחנון ביום העצמאות, וכן אין אומרים את הפרק "לַמְנַצֵּחַ וכו' יַעַנְךָ ה' בְּיוֹם צָרָה" שקודם "ובא לציון", כיוון שיום העצמאות אינו יום צרה.
<h3>מוזיקה וריקודים</h3>
מותר לרקוד ולשמוע מוזיקה ביום העצמאות, אף שנמנעים מכך בימי ספירת העומר, כיוון שיום העצמאות הוא יום הלל והודאה .
<h3>יום העצמאות מוקדם או נדחה</h3>
כאשר יום העצמאות חל בימים שישי או שבת, מקדימים את יום העצמאות ליום חמישי, כדי למנוע חילול שבת בטקסים הממלכתיים של יום העצמאות. כמו כן, כאשר יום העצמאות חל ביום שני, מאחרים אותו ליום שלישי, כדי למנוע חילול שבת בטקסי יום הזיכרון.
לומדים שיש לשנות את זמן אמירת ההלל ומנהגי החג של יום העצמאות כדי למנוע חילול שבת, ממצוות קריאת מגילה בפורים. כאשר פורים חל בשבת, אין קוראים את המגילה בשבת אלא מקדימים את קריאתה ליום שישי. הטעם לכך הוא חששם של חכמים שאדם שאינו יודע לקרוא את המגילה ייקח את המגילה בידו בשבת וילך לחברו שיודע לקוראהּ, כדי שילמד אותו לקרוא כראוי, ויעבור בכך על איסור הוצאה מרשות היחיד לרשות הרבים. כך גם ביום העצמאות, כאשר קיומו ביום ה' אייר עלול לגרום לחילול שבת, מקדימים או מאחרים אותו.
בשנים שבהן מקדימים או מאחרים את יום העצמאות, נוהגים קצת שמחה ביום ה' באייר, ואין אומרים תחנון בו, וגם לא במנחה שלפניו.
<h2>פרק לד - ל"ג בעומר</h2>
<h3>הפסקת המגפה בל"ג בעומר</h3>
בל"ג בעומר פסקו תלמידי רבי עקיבא מלמות, וביום זה התחיל רבי עקיבא ללמד תורה את תלמידיו החדשים - רבי מאיר, רבי יהודה, רבי יוסי, רבי שמעון בר יוחאי ורבי אלעזר בן שמוע, והם מילאו את כל ארץ ישראל תורה, ועל ידם העולם התקיים. לכן נוהגים להרבות קצת בשמחה בל"ג בעומר, ואין אומרים בו תחנון, ולא במנחה שלפניו.
<h3>הילולא דרשב"י</h3>
ל"ג בעומר הוא גם 'יום ההילולא' של רבי שמעון בר יוחאי. פירוש המילה 'הילולא' הוא שמחת חתונה, ול"ג בעומר נקרא כן כיוון שרבי שמעון בר יוחאי ציווה על תלמידיו לשמוח ביום זה - יום פטירתו, שכן בו התירו לו לגלות סודות עליונים ונשגבים בתורת הקבלה, שלא הייתה לו רשות לגלותם קודם לכן. על כן ביום זה יש לשמוח בשמחתו של רבי שמעון בר יוחאי. וכך מסופר בזוהר הקדוש על יום פטירתו - שבאותו היום ניתנה לו רשות לגלות סתרי תורה רבים ורבתה השמחה מאוד, והיו פניו מאירים עד שלא ניתן היה להסתכל בהם ואש ליחכה סביבו, ורק אחר שסיים לגלות כל מה שניתנה לו רשות לגלותו, שקעה החמה ועלתה נשמתו למרום.
בשעת הלוויה של רבי שמעון בר יוחאי יצאה בת קול מהשמיים ואמרה: "הכנסו ובואו להילולא של רבי שמעון, זה האיש מרעיש הארץ, מרגיז ממלכות, כמה מקטרגים ברקיע נשקטים ביום הזה בשבילו, זהו רבי שמעון בן יוחאי שאדונו משתבח בו בכל יום". ובכל שנה בל"ג בעומר מתעוררות ההארות שהיו בזמן הסתלקותו של רבי שמעון בר יוחאי, והמקטרגים שוקטים בזכותו.
שמחת רבי שמעון בר יוחאי היא שמחת גילוי סודות התורה. ואף שאין כל אדם ראוי ללמוד חכמה זו, כל ישראל שייכים אליה, ומתעלים על ידי יחידי הסגולה שלומדים אותה, וכולם שמחים בה ויודעים שמעלתה רמה ונשגבה, ובזכותה תבוא הגאולה השלמה. ואכן, מאות אלפי יהודים עולים בל"ג בעומר לקבר רבי שמעון במירון, ושרים ורוקדים שם לכבוד התנא הקדוש רבי שמעון בר יוחאי ולכבוד תורתו ושמחים שם שמחה רבה, ורבים נושעו בזכות התפילות על ציונו הקדוש.
<h3>מנהגי היום</h3>
יש הנוהגים ללמוד בליל ל"ג בעומר מאמרים העוסקים בשבח רבי שמעון בר יוחאי.
נוהגים להדליק מדורות בל"ג בעומר לכבוד רבי שמעון בר יוחאי, לרמוז לסתרי התורה המאירים את העולם, שהתגלו על ידי רבי שמעון בר יוחאי; ועוד יש בכך זכר לנס המובא בזוהר הקדוש, שרבי שמעון בר יוחאי לא נתן רשות לשֶמֶש לשקוע בזמנה ביום פטירתו, כדי שיוכל לגלות עוד מסודות התורה לפני פטירתו, ומשום אותו אור יום שנוסף, מרבים אור ביום זה.
הדלקת המדורות היא לכבוד רבי שמעון בר יוחאי, לכן ראוי לעסוק סביב המדורה בדברי תורה הקשורים לדמותו ולתורתו. רבים נוהגים לזמר סביב המדורה שירים ופיוטים לכבוד רבי שמעון בר יוחאי. ויש להיזהר שלא לכלות את הזמן סביב המדורה בבטלה המביאה לידי חטא, ושלא לגרום לעירוב אסור בין גברים לנשים, שהרי דברים אלו פוגעים בכבוד רבי שמעון בר יוחאי, וגורמים לו צער.
רבים עולים בל"ג בעומר לקברו של רבי שמעון בר יוחאי במירון ומרבים שם בשמחה, שירות ותשבחות. וגדולה מאוד מעלת מקום קבורתו של רבי שמעון בר יוחאי, עד שמסופר על רבי חיים בן עטר, בעל אור החיים הקדוש, שכאשר עלה למירון בל"ג בעומר ירד מהחמור בתחתית ההר ועלה לציונו הקדוש בזחילה על ידיו ורגליו, תוך שהוא קורא "היאך אני השפל נכנס למקום אש שלהבת, למקום שהקדוש ברוך הוא וכל פמליה של מעלה וכל הצדיקים נמצאים בו".
רבים נוהגים לערוך 'חלאקה' (תספורת ראשונה בגיל שלוש) לילדים בל"ג בעומר במירון, ומתפללים על הילד שיגדל בתורה וביראת שמיים.
יש הנוהגים לירות בחץ וקשת בל"ג בעומר. טעם מנהג זה הוא שהקשת הנראית בענן היא אות ברית שלא ייחרב העולם, ובדורו של רבי שמעון בר יוחאי לא נראתה הקשת בענן, כיוון שרבי שמעון בר יוחאי הגן על דורו ולא היה צריך אות שהעולם לא ייחרב. ולכן יורים בל"ג בעומר בחץ וקשת, לעשות זכר לכך. ויש משערים שמנהג זה קשור למרד בר כוכבא ולתלמידי רבי עקיבא שהשתתפו בו.
<h2>פרק לה - יום ירושלים</h2>
ביום כ"ח באייר תשכ"ז זכינו בחסד ה' לחדש את ריבונותנו על ירושלים המקודשת, הכותל המערבי ומקום המקדש. במשך תשע-עשרה שנות קיומה של מדינת ישראל הייתה ירושלים חצויה - חצייה בריבונות ישראל וחצייה בריבונות ירדן. מקום המקדש והכותל המערבי - שריד בית מקדשנו, המקום שממנו לא זזה השכינה - היו בריבונות ירדן, ולא יכולנו לגשת לכותל ולהתפלל בו. גם חלקי ארץ מרכזיים כחברון, קבר רחל, יהודה ושומרון, חבל עזה, הגולן ועוד, לא היו בידינו. בשנת התשע עשרה להקמת המדינה, מדינות ערב כרתו ברית צבאית וגמרו אומר להשמידנו. בחסדי ה' הגדולים צבא ההגנה לישראל יצא להשיב מלחמה שערה, ניצח במלחמה, ותוך שישה ימים שחרר חבלי מולדת ובליבם את ירושלים עיר הקודש, הכותל המערבי ומקום המקדש.
<h3>מלחמת ששת הימים</h3>
מדינות ערב לא השלימו עם קיומה של מדינת ישראל, במשך תשע עשרה שנות קיומה. הם ניסו לפגוע בה ללא הרף, ואגרו נשק כדי להשמידהּ. בה' באייר תשכ"ז, כשלושה שבועות לפני תחילת מלחמת ששת הימים, הפרה מצרים את ההסכם שנחתם עמה, והכניסה את צבאהּ לחצי האי סיני, שעל פי ההסכמים היה שטח מפורז בשליטת האו"ם. מדינת ישראל פנתה לעזרת ארצות הברית ושאר מדינות העולם, בבקשה שיקיימו את התחייבותם להגן על ישראל במקרה שמצרים תכניס כוחות צבא לחצי האי סיני, וכלם השיבו את פניה ריקם. כאשר מדינות ערב נוכחו שמדינות העולם אינן נחלצות לעזרת מדינת ישראל, כרתו ביניהם מצרים, סוריה, ירדן ועיראק ברית צבאית, שמטרתה להשמיד את מדינת ישראל, והחלו לקדם את כוחותיהם לעבר גבולות מדינת ישראל.
לצבאות מדינות ערב היה יתרון גדול על צה"ל, בגודלם ובכלי הנשק שלהם. מנהיגיהם דיברו בגלוי על כוונתם להשמיד את מדינת ישראל, והחרדה במדינת ישראל הייתה גדולה. ההערכות היו קשות מאוד והוכשרו הרבה בתי קברות. רבים חששו שעומדת להתרחש במדינת ישראל 'שואה שנייה' חלילה.
מלחמת ששת הימים נפתחה בתקיפת פתע אווירית של ישראל על חילות האוויר של מצרים, סוריה וירדן. כמעט כל מטוסי חיל האוויר השתתפו בתקיפה זו, ותוך שעות ספורות הושמדו יותר מארבע-מאות מטוסים של האויב. במבצע זה השיגה ישראל עליונות אווירית, והוא הכריע את כל מהלך המלחמה. יד ה' התגלתה בתקיפה מופלאה זו - בדרך פלא הגיעו המטוסים ליעדם מבלי שנתגלו, השמידו את מטוסי האויב, וכמעט כולם חזרו בשלום לבסיסם. תוך זמן קצר יצאו מטוסי חיל האוויר לגלי תקיפה נוספים, ואף ש'גורם ההפתעה' כבר לא היה קיים, הצליחו מטוסינו להשלים את משימותיהם ולשוב לבסיסם בשלום. וכך כבר ביום הראשון למלחמה חדלו חילות האוויר של מצרים, סוריה וירדן להתקיים.
ישראל עשתה ככל שביכולתה כדי למנוע מלחמה אזורית כוללת. לשם כך שלחה ישראל שדר למלך ירדן, ובו התחייבה שלא תפגע בירדן אם זו לא תצטרף למלחמה. מלך ירדן דחה את בקשת ישראל, וביום הראשון למלחמה תותחים ירדניים פתחו בהפגזה כבדה על ירושלים. ישראל נאלצה להשיב מלחמה שערה ולתקוף את ירדן. יד ההשגחה העליונה סובבה כל זאת - בזכות התעקשותו של מלך ירדן להצטרף למלחמה, זכינו לשחרר את ירושלים ואת שטחי יהודה ושומרון.
הניצחון על צבאות ערב היה מהיר ומוחץ. ביום הראשון ללחימה, כ"ו באייר, שוחרר חבל עזה, בכ"ז באייר שוחרר השומרון, בכ"ח באייר שוחררו ירושלים והר הבית, בכ"ט באייר שוחררו חברון והרי חברון, קבר רחל ומערת המכפלה, בא' בסיוון שוחרר חצי האי סיני, ובב' בסיוון, היום השישי למלחמה, שוחררה רמת הגולן.
יד ה' נראתה בגלוי במלחמה זו, כאשר בזמן קצר כל כך הושג ניצחון כה מכריע ומוחץ, שאליו לא ציפה איש. לאחר המלחמה, הורגשה בכל העולם היהודי התעוררות עצומה של הודאה לה', והכרה בכך שיד ה' עשתה זאת.
<h3>שחרור ירושלים ומקום המקדש</h3>
גולת הכותרת של המלחמה הייתה שחרור ירושלים, הכותל המערבי והר הבית. ירושלים היא עיר הקודש, מקום המקדש, הנבואה, התורה והמלכות, העיר שאליה נשואות עיני עם ישראל בכל הדורות; היא בירת הנצח של עם ישראל ואורו של עולם. לאחר כאלפיים שנות גלות שבהן שלטו בה זרים, וגעגועיה ותקוות תקומתה נישאו בלב כל יהודי ויהודי מרחוק, בתפילתו "ותחזינה עינינו בשובך לציון" - זכינו לשוב אליה. הקריאה "הר הבית בידינו" הרטיטה את הלבבות, וגרמה להתרגשות רבה אצל כל יהודי באשר הוא.
ירושלים מאחדת את הקדושה והמלכות: היא עיר הקודש והמקדש והיא גם עיר הבירה שלנו ומרכז שלטוננו המדיני - "מקדש מלך עיר מלוכה". היא מבררת שהייעוד השלם של עצמאותנו המדינית והממלכתית אינו להיות 'מקלט בטוח' לעם נרדף וחסר הגנה, אלא להופיע את חיי הקודש, ולבנות חיים לאומיים שלמים, המוארים באור תורה וקדושה; חיים שמביאים להשראת שכינה בארץ, חיים שבית המקדש הוא מרכזם.
<h3>דיני היום</h3>
כ"ח באייר, יום שחרור ירושלים, נקבע על ידי הרבנות הראשית ליום הודאה ושמחה, על הישועה שנושענו במלחמת ששת הימים ועל שחרור ירושלים ומקום המקדש.
אין אומרים ביום ירושלים ובתפילת מנחה שלפניו וידוי ותחנון, וכן אין אומרים את הפרק "לַמְנַצֵּחַ וכו' יַעַנְךָ ה' בְּיוֹם צָרָה" שקודם "ובא לציון" כיוון שיום ירושלים אינו יום צרה.
נוהגים ללבוש בגדי שבת לכבודו של היום, להתגלח ולהסתפר לכבודו. מתפללים תפילת ערבית ברוב עם, ופותחים באמירת מזמורי ההודיה, כפי שמודפס בסידורים.
בפסוקי דזמרה של תפילת שחרית, נוהגים להוסיף את הפרקים שאומרים בשבתות ובימים טובים, כדי להרבות בדברי שבח והודאה לה', וממשיכים ב"ישתבח" כשאר ימות החול. לאחר חזרת הש"ץ, אומרים הלל שלם, ונחלקו הדעות אם יש לברך לפניו. יש סוברים שאין לברך לפני ההלל, ויש סוברים שיש לברך לפניו. למעשה מועצת הרבנות הראשית הכריעה שיש לברך על ההלל, וכך יש לנהוג.
נוהגים לקיים סעודה לכבוד יום ירושלים ועוסקים בה בעניינו של יום, וסעודה זו נחשבת סעודת מצווה.
<h3>מקומם של יום העצמאות ויום ירושלים במערכת הזמנים</h3>
יום העצמאות ויום ירושלים חלים בחודש אייר, בין פסח לשבועות, והם מתאימים לזמנים אלו. חג הפסח הוא הזמן שבו נולד עם ישראל, וממנו סופרים את הימים לחג השבועות, שבו קיבלנו את התוכן והייעוד הרוחניים של חיינו. מתאים הדבר שכשבוע לאחר הפסח, המציין את לידת הגוף הלאומי, חל יום העצמאות, שבו אנו שמחים על תחיית הגוף הלאומי בדורותינו. וכשבוע לפני חג השבועות, שבו קיבלנו תורה, חל יום ירושלים, שבו אנו חוגגים את שחרור ירושלים ומקום המקדש, המציינים את הייעוד הרוחני והקדוש שלנו.
<h2>פרק לו - חג השבועות, דיניו ומנהגיו</h2>
<h3>הימים שמראש חודש סיוון ועד לחג השבועות</h3>
הימים מראש חודש סיוון עד חג השבועות הם ימי שמחה; אין מספידים בהם, אין מתענים בהם ואין אומרים בהם תחנון.
ימים אלו הם ימי שמחה משום שבהם התכונן עם ישראל לקבלת התורה. בראש חודש סיוון חנו בני ישראל בהר סיני. בחנייה זו היו ישראל מאוחדים "כאיש אחד בלב אחד", ומכוח אחדות זו הם זכו לקבל את התורה. למחרת ביום ב' בסיוון, מסר משה רבנו לעם ישראל את הייעוד האלוקי שלהם מאת ה': "וִהְיִיתֶם לִי סְגֻלָּה מִכָּל הָעַמִּים כִּי לִי כָּל הָאָרֶץ, וְאַתֶּם תִּהְיוּ לִי מַמְלֶכֶת כֹּהֲנִים וְגוֹי קָדוֹשׁ". וכיוון שביום זה נאמר לעם ישראל שהוא עם סגולה, ונעשינו מיוחסים, יום זה נקרא "יום המיוחס". שלושת הימים שלאחר מכן, מג' סיוון עד שבועות, הם 'שלושת ימי ההגבלה'. בימים אלו עם ישראל התקדש והתטהר לקראת מתן תורה.
ראוי לטבול במקווה לקראת החג, זכר לחיוב שהיו כל ישראל מחויבים בזמן שבית המקדש היה קיים, לטהר את עצמם כדי שיוכלו לעלות לבית המקדש, וזכר לטבילה שטבלו אבותינו בערב שבועות, לקראת קבלת התורה.
<h3>חג מתן תורה</h3>
חג שבועות הוא חג מתן תורה. ביום זה בחר בנו ה', רוממנו מכל עם ונתן לנו במעמד גדול ונורא את התורה, שהיא כלי חמדתו. מפליא שהיותו של שבועות חג מתן תורה לא נכתב בתורה בפירוש בשום מקום. מוזכר בתורה שחג השבועות הוא "חַג הַקָּצִיר", מוזכר גם שהוא "יוֹם הַבִּכּוּרִים" ומקריבים בו את שתי הלחם הבאים מן התבואה החדשה, אך בשום מקום בתורה לא מוזכר שחג שבועות הוא חג מתן תורה.
תשובות רבות ניתנו לשאלה זו. תשובה אחת שניתנה לכך היא שבכוונה עניין זה לא נכתב בתורה, כדי ששמחת מתן תורה שבכתב תהיה מבוססת על התורה שבעל פה ועל האמונה בדברי חז"ל, ומתוך כך נלמד שאי אפשר לגשת לתורה שבכתב ללא התורה שבעל פה וללא האמונה בדברי חז"ל.
תשובה נוספת שניתנה לכך היא שאילו היה כתוב בתורה בפירוש שחג שבועות הוא חג מתן תורה, אפשר היה לטעות ולחשוב שיש לשמוח בנתינת התורה רק יום אחד בשנה - בחג השבועות; ולא היא. שמחת התורה וההודאה על שה' בחר בנו מכל העמים ונתן לנו את תורתו צריכות ללוות אותנו בכל עת ובכל שעה, כמו שאמרו חכמים: "חביבה תורה על לומדיה בכל יום ויום כיום שניתנה מהר סיני".
<h3>חג השבועות</h3>
מלבד "יוֹם הַבִּכּוּרִים" ו"חַג הַקָּצִיר", חג מתן תורה מכונה בתורה גם "חַג הַשָּׁבֻעוֹת". בדרך כלל שם החג מציין את הסיבה לו אך השם "חג השבועות" מציין את שבעת השבועות הקודמים לו, שבהם סופרים את ספירת העומר ומתכוננים לקבלת התורה. אפשר שהתורה כינתה כך את חג השבועות כדי ללמדנו שאי אפשר לקבל את התורה כראוי ללא הכנה מוקדמת. כדי לקבל את התורה כראוי יש להתקדש, להיטהר ולהתכונן, וכפי המידה שאדם מכין ומטהר את עצמו, כך הוא זוכה לקבל את התורה, להתעלות ולהתקדש על ידה.
<h3>זמנו של חג השבועות</h3>
חג שבועות הוא החג היחיד שלא מצוין בתורה באיזה תאריך בחודש הוא חל. ציון זמנו של חג שבועות בתורה אינו ציון התאריך שהוא חל בו בחודש, אלא ציון מספר הימים שבינו לבין חג הפסח; וכך נאמר בתורה: "וּסְפַרְתֶּם לָכֶם מִמָּחֳרַת הַשַּׁבָּת וכו' עַד מִמָּחֳרַת הַשַּׁבָּת הַשְּׁבִיעִת תִּסְפְּרוּ חֲמִשִּׁים יוֹם וכו' וּקְרָאתֶם בְּעֶצֶם הַיּוֹם הַזֶּה מִקְרָא קֹדֶשׁ יִהְיֶה לָכֶם כָּל מְלֶאכֶת עֲבֹדָה לֹא תַעֲשׂוּ". לא רק שהתורה אינה מציינת את התאריך שבו חל חג שבועות, אלא שמהתורה אין לו תאריך קבוע, והוא משתנה בהתאם לאורכם של חודשי ניסן ואייר. כאשר חודשים אלו מלאים - חג שבועות חל בה' בסיוון, כאשר הם חסרים - חג שבועות חל בז' בסיוון, וכאשר אחד מהם מלא והאחר חסר (כפי הנהוג בזמן הזה, שאין מקדשים את החודש על פי הראייה אלא על פי לוח קבוע) - חג השבועות חל בו' בסיוון. הטעם להיעדר תאריך קבוע בחודש לחג השבועות ולקביעת זמנו על פי מספר הימים שבינו לבין הפסח, הוא הדגשת התורה שעניינם של חג הפסח וחג השבועות הוא אחד - יצאנו ממצרים כדי לקבל את התורה, כמו שנאמר: "בְּהוֹצִיאֲךָ אֶת הָעָם מִמִּצְרַיִם תַּעַבְדוּן אֶת הָאֱלֹקִים עַל הָהָר הַזֶּה", ורק לאחר קבלת התורה הושלמה מטרת יציאתנו ממצרים.
תכליתה של יציאת מצרים היא החירות. לולא קיבלנו את התורה, לא היינו יוצאים לחירות אלא רק מחליפים אדונים - במקום להיות עבדים לפרעה היינו עבדים לדעות משובשות, ליצרים, לתאוות ולחולשות אנושיות הקיימות בנו. רק על ידי התורה אנו משתחררים מכל אלו, ויכולים לחיות חיים המותאמים לרצוננו הפנימי לדבוק בה' ולקיים את מצוותיו, כמו שאמרו חכמים "אין לך בן חורין אלא מי שעוסק בתורה". ולכן רק אחר קבלת התורה הושלמה מטרת יציאתנו ממצרים.
<h3>חג הקציר</h3>
כאמור לעיל, חג שבועות מכונה בתורה "חַג הַקָּצִיר", משום שבתקופה זו קוצרים את התבואה מן השדות ושמחים ביבולי השדה. לשמחה זו שותפות כל אומות העולם, אך בשונה מאומות העולם, שמייחסות את הברכה לכוחות הטבע, עם ישראל יודע שאין הטבע אדון לעצמו אלא הקב"ה הוא מקור השפע והוא המסדר את הטבע לטובת האדם, ולו ראוי להודות על יבולי השדה ועל השפע החקלאי.
<h3>הכנת מאכלים משובחים לכבוד החג</h3>
מצווה להכין מאכלים משובחים לכבוד חג השבועות, להראות את שמחתנו בקבלת התורה. מסופר בגמרא שרב יוסף, שהיה אחד מגדולי האמוראים, היה מבקש שיכינו למענו בשר עגל שהגיע לשליש שנות גידולו ('עגלה משולשת'), שכן אז בשרו משובח ביותר, כדי להראות את שמחתו בקבלת התורה.
<h3>קישוט בית הכנסת והבתים בצמחים</h3>
נוהגים לקשט את בית הכנסת ואת הבתים בצמחים, זכר להר סיני שהיה מקושט בצמחים בזמן מתן תורה. יש המהדרים לקשט את בית הכנסת והבתים בשושנים ובעשבים ריחניים, זכר לכך שבזמן מתן תורה התמלא העולם בריח טוב, ויש הנוהגים לקשט את בית הכנסת והבתים בענפי אילנות כדי להזכיר שבשבועות נידונים על פירות האילן, ועל ידי כך נתעורר להתפלל עליהם. ויש הנמנעים מלהשתמש בענפי אילנות, כדי שלא להידמות לגויים העושים כך בימי חגם.
<h3>אכילת מאכלי חלב</h3>
נוהגים לאכול בחג השבועות מאכלי חלב, והטעם למנהג זה הוא שכאשר בני ישראל חזרו לאוהליהם לאחר מעמד הר סיני, הם אכלו מאכלי חלב. זאת כיוון שכל התורה נרמזה בעשרת הדיברות וכולה נמסרה לעם ישראל במעמד הר סיני, לכן לאחר מעמד הר סיני, בני ישראל קיבלו את הלכות הכשרות, והעדיפו לאכול מאכלי חלב, שאין הרבה הלכות הנוגעות להכנתם ואפשר להכינם במהירות, מאשר לאכול מאכלי בשר ולטרוח בהכנתם טרחה רבה - להכין סכין כשר לשחיטה, למלוח את הבשר ולהוציא את הגידים והחלבים האסורים באכילה. זכר לכך, נוהגים לאכול בחג השבועות מאכלי חלב. ויש שנוהגים לאכול בשבועות דבש וחלב, כיוון שהתורה נמשלה להם, כמו שנאמר "דְּבַשׁ וְחָלָב תַּחַת לְשׁוֹנֵךְ".
<h3>לימוד תורה בליל שבועות</h3>
מסופר במדרש שבבוקרו של מעמד הר סיני בני ישראל התעצלו, ובמקום להשכים קום ולהתכונן לקבלת התורה הם ישנו באוהליהם, ומשה היה צריך להשכים אותם למעמד הר סיני. כך נאמר במדרש: "ישנו ישראל עד שתי שעות ביום, ויצא משה ובא למחנה ישראל והיה מעורר אותם משנתם ואומר להם עימדו משנתכם, כבר בא החתן ומבקש את הכלה להכניסה לחופה וממתין לה!". כדי לתקן חטא זה נוהגים להישאר ערים בליל שבועות וללמוד תורה כל הלילה, ובכך להראות את אהבתנו לתורה.
רבים נוהגים לומר בליל החג את "תיקון ליל שבועות", שנוסד על פי הזוהר והאר"י הקדוש. בסדר לימוד זה אומרים תחילה פסוקים אחדים מכל פרשה ומכל ספר מספרי הנביאים והכתובים, לאחר מכן מזכירים את כל תרי"ג המצוות, ולבסוף קוראים מדרשי חז"ל וקטעים מהזוהר הקדוש הקשורים לחג שבועות. יש סוברים שיש להעדיף את אמירת "תיקון ליל שבועות" על כל לימוד אחר, ויש סוברים שכל אדם רשאי ללמוד בליל שבועות מה שליבו חפץ.
המנהג להישאר ערים בליל שבועות וללמוד תורה כל הלילה הוא מנהג קדוש ונעלה, אך אם קיומו יגרום לכך שקריאת שמע ותפילת שחרית תיאמרנה מתוך נמנום או בחוסר כוונה, עדיף לישון כפי הצורך בלילה כדי שהן תיאמרנה כראוי. מכך יש ללמוד שהמצוות שאנו חייבים בהן הן הבסיס לכל התעלות והתקדשות, ורק על גביהן אפשר להתעלות ולהשיג מעלות רוחניות עליונות ונשגבות.
<h3>אכילה ושתייה מזמן עלות השחר</h3>
בבתי כנסת רבים מוגש במשך הלילה כיבוד ללומדים, כדי שיוכלו להתרענן ולהתחזק. יש לשים לב שמזמן עלות השחר אסור לאכול ולשתות, מכיוון שאסור לאכול ולשתות לפני תפילת שחרית, ואיסור זה חל מעלות השחר.
טעמו של האיסור לאכול ולשתות לפני תפילת שחרית הוא שהקדמת סיפוק תאוות הגוף לחובת התפילה היא גאווה. לכן שתיית מים מותרת, משום שמים הם משקה פשוט ודל, ומותרת גם שתיית קפה או תה.
<h3>נטילת ידיים</h3>
אדם שהיה ער כל ליל שבועות צריך ליטול את ידיו בבוקר, אך לא יברך את ברכת "על נטילת ידיים", משום שיש ספק אם הוא חייב ליטול את ידיו, וכלל בידינו: "ספק ברכות - להקל".
הספק אם אדם שהיה ער כל הלילה חייב ליטול את ידיו נובע ממחלוקת הראשונים מהי הסיבה לחיוב נטילת ידיים בבוקר. לדעת הרא"ש, הטעם לחיוב הוא שבשעה שאדם ישן הוא נוגע במקומות מלוכלכים בגופו, ואין להתפלל בידיים מלוכלכות. לפי דעה זו, אדם שהיה ער במשך הלילה לא צריך ליטול את ידיו, מכיוון שאין צורך לחשוש שהוא נגע במקומות מלוכלכים בגופו. לדעת הרשב"א, הטעם לחיוב נטילת ידיים בבוקר הוא שלקראת יום חדש של עבודת ה' יש להתקדש ולהיטהר, בדומה לכהנים שנוטלים את ידיהם בכיור לפני שהם מתחילים לעבוד בבית המקדש. לפי דעה זו, גם אדם שהיה ער בלילה צריך ליטול את ידיו בבוקר. מכיוון שמחלוקת זו אינה מוכרעת, אדם שהיה ער כל הלילה צריך ליטול את ידיו, אך לא יברך על הנטילה.
לדעת המשנה ברורה, אדם שהיה ער כל הלילה יכול לחייב עצמו בנטילת ידיים גם לדעת הרא"ש, על ידי נגיעה במקום מלוכלך בגופו, וכך יוכל ליטול ידיים בברכה, וכן נוהגים יוצאי אשכנז.
פוסקי ספרד אינם סומכים על סברה זו, ולדעתם גם כאשר אדם מלכלך את ידיו, יש ספק אם הוא חייב ליטול את ידיו, מצד דברי הרשב"א. זאת כיוון שיש מקום לומר שלדעת הרשב"א, החובה להתקדש ולהיטהר לקראת יום חדש של עבודת ה' היא רק כאשר אדם ישן בלילה, שכן אז בקומו הוא כברייה חדשה, ולא כאשר אדם היה ער כל הלילה. לכן יוצאי ספרד אינם מברכים "על נטילת ידיים", גם כאשר אדם נגע במקום מלוכלך בגופו.
יש ליטול את הידיים מיד בהגיע עלות השחר, כיוון שאחת המטרות שלשמן נוטלים ידיים בבוקר היא לסלק את הרוח הרעה השורה על הידיים בלילה, ואפשר שרוח רעה זו שורה על הידיים בסוף הלילה גם אם האדם ער באותה שעה, ויש לסלקה בהקדם. ואולם מכיוון שאין הדבר ברור, אין צריך להפסיק באמצע הלימוד לצורך זה.
<h3>ברכות התורה</h3>
נחלקו הפוסקים אם אדם שהיה ער כל הלילה צריך לברך בבוקר את ברכות התורה, ומחלוקתם תלויה בשאלה מאיזה טעם מברכים את ברכות התורה בכל בוקר. יש סוברים שברכות התורה דומות לברכות השחר, וכשם שחכמים תיקנו לברך כל יום את ברכות השחר, כך גם הם תיקנו לברך כל יום את ברכות התורה. לדעה זו, יש לברך את ברכות התורה בכל יום מחדש, ואין זה משנה אם האדם ישן בלילה או שהיה ער כל הלילה. ויש סוברים שמברכים את ברכות התורה בכל בוקר משום שהסחת הדעת מלימוד התורה מחייבת לברך שוב את ברכות התורה, וכיוון שבשעת השינה אדם מסיח דעתו מן הלימוד, עליו לברך את ברכות התורה בבוקר. לדעה זו, אדם שהיה ער בלילה אינו צריך לברך שוב את ברכות התורה, מכיוון שהוא לא הסיח את דעתו מהלימוד.
מחלוקת זו אינה מוכרעת, ולכן אדם שהיה ער כל הלילה לא יברך בבוקר את ברכות התורה, מכיוון שכלל בידינו: "ספק ברכות - להקל". אמנם כדי לצאת מן הספק ראוי לשמוע את הברכה מאדם שישן והתחייב בברכה לדעת כולם, ולצאת ידי חובה בברכתו. כאשר הדבר אינו אפשרי, יש להתכוון לצאת ידי חובת ברכת התורה בברכת "אהבה רבה". בברכה זו מתפללים על השגת התורה, ובשעת הדחק אפשר לצאת בה ידי חובת ברכת התורה.
אדם שישן בערב שבועות חצי שעה או יותר, והיה ער כל ליל שבועות, יכול לברך את ברכות התורה בבוקרו של חג השבועות לדעת כולם. לפי הדעה שהסיבה לאמירת ברכות התורה כל בוקר היא שברכות אלו דומות לברכות השחר, ויש לברכן בכל יום מחדש, ודאי שעליו לברך את ברכות התורה. ולפי הדעה שמברכים ברכות התורה בכל בוקר משום שהסחת הדעת מן הלימוד מחייבת לשוב ולברכן, גם כן עליו לברך, מכיוון שהוא ישן בערב החג והסיח את דעתו מן הלימוד.
יוצאי ספרד אינם חוששים לדעה שאדם שהיה ער בלילה אינו יכול לברך את ברכות התורה, והם נוהגים לברך את ברכות התורה גם כאשר אדם היה ער לילה שלם. ואף שכלל בידינו "ספק ברכות - להקל", בקרב יוצאי ספרד התפשט המנהג לברך את ברכות התורה גם כאשר אדם היה ער כל הלילה, ובמקום שיש מנהג אין חוששים לדעות החולקות, וסומכים על המנהג.
<h3>ברכת ציצית</h3>
אדם שנשאר לבוש בציצית כל הלילה, נחלקו הפוסקים אם הוא צריך לברך על הציצית בבוקר, ומחלוקתם תלויה בשאלה אם אדם הלובש ציצית בלילה מקיים בזה מצווה. יש סוברים שאדם הלובש ציצית בלילה אינו מקיים בזה מצווה. זאת כיוון שנאמר בפרשת ציצית: "וּרְאִיתֶם אֹתוֹ וּזְכַרְתֶּם אֶת כָּל מִצְוֹת ה' וַעֲשִׂיתֶם אֹתָם", ומכך למדו חז"ל שמצוות ציצית נוהגת רק בזמן שרואים את הציצית, כלומר ביום. לדעה זו, הלילה מהווה הפסק בין הברכה שנאמרה ביום הקודם לבין המצווה המתחדשת בבוקר, ויש לברך שוב על הציצית בבוקר. ויש סוברים שאדם הלובש ציצית בלילה מקיים מצווה, ומה שדרשו חכמים מהפסוק "וּרְאִיתֶם אֹתוֹ", שבלילה פטורים ממצוות ציצית - הכוונה היא שבגד של לילה פטור מציצית, אבל בגד שרגילים ללבוש ביום, חייב בציצית גם בלילה. לדעה זו, הלילה אינו מהווה הפסק בין הברכה למצווה המתמשכת בבוקר, ואין לברך שוב על הציצית. למעשה אין לברך על הציצית בבוקר, כיוון ש"ספק ברכות - להקל", אך נכון לכוון בברכה על הטלית שהיא תפטור גם את הציצית, כדי לצאת ידי חובת הסוברים שיש לברך על הציצית. אדם שאין לו טלית יבקש מחברו שיש לו טלית שיפטור אותו בברכתו, וטוב שיאחז בפתילי הציצית בשעה שחברו מוציאו בברכה, כדי שיהיה ניכר שהברכה מתייחסת לציצית.
<h3>ברכת "אלוקי נשמה" וברכת "המעביר חבלי שינה מעיני"</h3>
יש סוברים שמי שהיה ער כל הלילה לא יברך את ברכות "אלוקי נשמה שנתת בי" ו"המעביר חבלי שינה מעיני ותנומה מעפעפי", מכיוון שברכות אלו תוקנו להודאה על העברת השינה והחזרת הנשמה לגוף לאחר השינה, ואדם שלא ישן אינו מחויב בהן. ויש חולקים וסוברים שמי שהיה ער כל הלילה מברך ברכות אלו, משום שהן תוקנו על הטובה הכללית שה' עושה עם בריותיו, ולא להודאה פרטית על הטובה האישית של המברך.
יוצאי ספרד נוהגים כדעה שברכות אלו תוקנו על הטובה הכללית שה' עושה עם בריותיו, ולפי מנהגם אדם שהיה ער כל הלילה מברך את ברכת "אלוקי נשמה" ואת ברכת "המעביר חבלי שינה מעיני". ויוצאי אשכנז חוששים לדעה שברכות אלו תוקנו להודאה על הטובה האישית של המברך, ולפי מנהגם יש להשתדל לשמוע ברכות אלו מאדם שישן והתחייב בהן לדעת כולם, ולצאת ידי חובה בברכותיו.
לסיכום, יוצאי ספרד שלא ישנו בלילה מברכים את כל הברכות כבכל יום, חוץ מברכת "על נטילת ידיים". יוצאי אשכנז שלא ישנו בלילה, מלכלכים את הידיים, נוטלים ידיים ומברכים "על נטילת ידיים", אך אינם מברכים את ברכת "אלוקי נשמה", את ברכות התורה ואת ברכת "המעביר שינה מעיני", ועליהם לשמוע ברכות אלו מאדם שישן והתחייב בהן.
אדם שישן בלילה חצי שעה, יכול לברך את כל הברכות לכל הדעות.
<h3>שחרית ומוסף</h3>
על אף העייפות השורה על האדם לאחר לילה ללא שינה, יש להשתדל להתפלל את תפילות שחרית ומוסף בכוונה, בהתלהבות ובזריזות. "וידוע כי גמר הפרי של תיקון ספירת העומר ולימוד ליל חג השבועות הוא בתפילת מוסף, לכן צריך להזדרז בה הרבה כי הכל הולך אחר החיתום".
<h3>מגילת רות</h3>
יוצאי אשכנז נוהגים לקרוא את מגילת רות לאחר תפילת שחרית. יש מהם שמקפידים לקוראהּ מתוך מגילה כשרה הכתובה על קלף, ומברכים לפני קריאתה "על מקרא מגילה" ו"שהחיינו", ויש שאינם מברכים לפני קריאתה, וכל אחד יעשה כמנהגו.
רבים מיוצאי ספרד נוהגים לקרוא את מגילת רות לאחר אמירת ה'אזהרות' (פיוט בו נמנות כל תרי"ג מצוות בחרוזים), ומי שקרא את מגילת רות בתיקון ליל שבועות אינו צריך לחזור ולקוראהּ ביום.
הטעם לקריאת מגילת רות בשבועות הוא שמגילת רות עוסקת במצוות גמילות חסדים, כמו שאמרו חכמים במדרש: "אמר רבי זעירא המגילה הזו אין בה לא טומאה ולא טהרה, לא היתר ולא איסור, ולמה נכתבה? ללמדך שכר של גומלי חסדים", וגמילות חסדים היא היסוד לקבלת התורה.
<h3>קריאת התורה</h3>
קוראים בתורה בפרשת יתרו את מעמד הר סיני, שכן אמרו חכמים: "אמר הקדוש ברוך הוא לישראל, בני היו קורין את הפרשה הזו בכל שנה, ואני מעלה עליכם כאלו אתם עומדים לפני הר סיני ומקבלין את התורה". מכיוון שקריאה זו היא קריאה חשובה ומעלתה גדולה, נוהגים רבים לומר לפני הקריאה פיוטים הקשורים למעלת התורה ולמעלתם של ישראל. יוצאי אשכנז נוהגים לומר את הפיוט הנקרא 'אקדמות', ויש מיוצאי ספרד שנוהגים לומר בפתיחת הארון את פיוט 'הכתובה' שחיבר רבי ישראל נג'ארה, הממשיל את התורה לכתובה שבין החתן (הקב"ה) לכלה (ישראל).
נוהגים להעלות את הרב או תלמיד חכם לעלייה של קריאת עשרת הדיברות.
<h3>עמידה בעשרת הדיברות</h3>
יש הנוהגים לעמוד בזמן קריאת עשרת הדיברות, זכר לכך שעם ישראל עמד במתן תורה וקיבל את התורה מתוך אימה ויראה, וכן מנהג יוצאי מרוקו. ויש סוברים שאין לעמוד בזמן קריאת עשרת הדיברות, משום שנתינת חשיבות מיוחדת לקריאת עשרת הדיברות עלולה להטעות כאילו פסוקים אלו בלבד ניתנו למשה בסיני. וכל קהילה תעשה כמנהגה.
אדם שנוהג שלא לעמוד בקריאת עשרת הדיברות והוא מתפלל עם קהילה הנוהגת לעמוד, יעמוד עימה, שלא ייראה כאילו הוא מזלזל חלילה בכבוד התורה, ורצוי שיעמוד מתחילת העלייה, שבזה יהיה ניכר שאין הוא מחשיב את עשרת הדיברות יותר מאת שאר פסוקי התורה.
<h3>תפילת "יזכור"</h3>
לאחר קריאת התורה וההפטרה נוהגים יוצאי אשכנז לומר את תפילת "יזכור", שבה נודבים צדקה לעילוי נשמת הנפטרים, ומתפללים עליהם שזכות זו תעמוד להם שייזכרו לטובה ויזכו לשהות במחיצת אבותינו ואימותינו הקדושים.
נוהגים שהמתפללים שהוריהם בחיים יוצאים מבית הכנסת בזמן תפילת "יזכור", מכיוון שלא ראוי שחלק מהאנשים יעסקו בתפילה וחלק ישתקו וימתינו, ועוד שהזכרת הנפטרים והכאב המתלווה לה עלולים לעורר את צערם של הסובבים, ואין לאדם לצער את חברו בחג.
<h3>אמירת ה'אזהרות' וקריאת ספר תהלים</h3>
לאחר תפילת מוסף יש מיוצאי ספרד הנוהגים לומר את פיוט ה'אזהרות' שבו נמנות כל תרי"ג מצוות בחרוזים, כדי להראות שכל תרי"ג מצוות ניתנו למשה בסיני.
יש הנוהגים לומר את כל ספר תהלים בשבועות, משום שדוד המלך נפטר בשבועות, וביום זה פרקי התהלים מתקבלים ברצון יותר מאשר בימים אחרים בשנה.
<h3>שבועות שחל במוצאי שבת</h3>
כאשר חג השבועות חל במוצאי שבת, אין לעשות בשבת פעולות לצורך החג, כגון לערוך את השולחן או לשטוף כלים, מכיוון שאסור להכין משבת ליום טוב.
מותר לאדם ללכת לישון בשבת כדי לאזור כוח ללמוד בליל שבועות, משום שכבר בשבת האדם נהנה מהשינה, אך לא יאמר: "אני הולך לישון כדי שיהיה לי כוח ללמוד בליל שבועות", כיוון שאז ניכר שבכוונתו לישון לא כדי ליהנות מהשינה בשבת אלא כדי להתכונן למוצאי שבת.
<h3>אסרו חג</h3>
היום שלמחרת חג השבועות נקרא 'אסרו חג', ונוהגים להרבות בו קצת באכילה ובשתייה. משמעות הביטוי 'אסרו חג' היא קשירת החג, ומקורו בפסוק בתהילים "אִסְרוּ חַג בַּעֲבֹתִים עַד קַרְנוֹת הַמִּזְבֵּחַ", משמעו של פסוק זה הוא שיש לקשור את קרבן החג בחבלים עד להקרבתו על המזבח, אך חז"ל דרשו מפסוק זה שאפשר להיות קשור לחג גם ביום שלמחרתו, ולמשוך את ההארות הרוחניות שהיו בחג ליום הבא אחריו.
<h3>הימים שאחרי חג שבועות</h3>
נוהגים שלא לומר תחנון בכל הימים מחג שבועות עד י"ב בסיוון (כולל י"ב בסיוון). הטעם לכך הוא שבזמן שבית המקדש היה קיים, כל אדם שעלה לרגל היה צריך להביא שני קרבנות - קרבן עולה, הנקרא 'עולת ראייה', וקרבן שלמים, הנקרא 'שלמי חגיגה'. מי שלא הביא קרבנות אלו בחג יכול היה להביאם בששת הימים שאחרי החג, ולכן ימים אלו שייכים לחג.
<h2>פרק לז - דיני התעניות</h2>
<h3>ארבע התעניות</h3>
ארבעה ימים בשנה נקבעו לימי תענית, כיוון שאירעו בהם צרות לעם ישראל - עשרה בטבת, י"ז בתמוז, תשעה באב וג' בתשרי (צום גדליה). בעשרה בטבת הטיל נבוכדנצר מלך בבל מצור על ירושלים בזמן בית המקדש הראשון, בי"ז בתמוז הובקעה חומת ירושלים בזמן בית המקדש השני ובתשעה באב נחרבו בית המקדש הראשון ובית המקדש השני. בצום גדליה נהרג גדליה בן אחיקם, שמוּנה לנציב יהודה לאחר חורבן בית המקדש הראשון. בעקבות הריגתו, עזבו את ארץ ישראל כל היהודים שנותרו בה וירדו למצרים. בכך כבתה גחלת יהודה והושלמה היציאה לגלות.
בדרך כלל, אדם שאירעה לו צרה איננו נדרש לעשות זיכרון לצרתו. אדרבה, נראה כי טוב יותר לאדם לשכוח את צרותיו, ובכך לחסוך מעצמו כאב לב, צער ועוגמת נפש. אמנם כך הוא באובדן שלא ניתן להשלימו, אך אובדן שניתן להשלימו אין לשכוח, שכן זיכרון האובדן וכאבו מעוררים את האדם לעשות את הדרוש כדי להשלים את החיסרון. לכן אין לשכוח את הצרות הקשורות לחורבן ירושלים והמקדש, שכן חסרון המקדש הוא אובדן שאנו יכולים להשלים. הוא נגרם מחמת חטאינו, וכאשר נתקן את מעשינו נזכה לבּניינו; כפי שענה המשיח לרבי יהושע בן לוי על שאלתו מתי הוא עתיד להגיע: "היום! אם בקולו תשמעון". לכן אנו מתענים בימים שאירעו בהם צרות לעם ישראל, כדי שנזכור את החיסרון והאובדן, נתעורר לתקן את מעשינו ונביא לבניין המקדש; וכך כותב הרמב"ם: "יש ימים שכל ישראל מתענים בהם מפני הצרות שאירעו בהן כדי לעורר הלבבות ולפתוח דרכי התשובה, ויהיה זה זכרון למעשינו הרעים, ולמעשה אבותינו שהיה כמעשינו עתה, עד שגרם להם ולנו אותן הצרות, שבזכרון דברים אלו נשוב להיטיב".
זיכרון חורבן ירושלים והמקדש והציפייה לבניינם נותנים לחיינו בהווה את משמעותם וערכם השלמים. אם לא נזכור את מצבנו השלם בהיות המקדש על מכונו, ולא נדע את שאיבדנו בחורבנו, נשכח את עיקר מהותנו וייעודנו. בכך יהיו חיינו בהווה חסרי ערך, כיוון שלא יהיו מכוונים לתיקון ולתשובה אל מצבנו השלם. ככל שנזכור את העבר ונתמלא כיסופים אל העתיד - גם ההווה החסר יהיה מכוון למטרתו - לבניין השראת השכינה בישראל ולגאולת האדם והעולם.
<h3>תקנת התענית</h3>
התקנה להתענות בימים שאירעו בהם צרות לעם ישראל היא תקנה קדומה מאוד, והיא נתקנה על ידי הנביאים. אמנם לפי תקנתם, החובה להתענות בימים אלו היא רק בשעת השמד, כלומר בתקופות שהגויים גוזרים בהן גזרות רעות על עם ישראל, אך בתקופות שאין הגויים גוזרים בהן גזרות רעות על עם ישראל, חובת התענית תלויה בקבלת הציבור - אם קיבל הציבור על עצמו את חובת התענית, קבלתו מחייבת, ואם לא קיבל הציבור על עצמו את חובת התענית, אין חייבים להתענות.
מזה דורות רבים, עם ישראל קיבל על עצמו את חובת התענית בתקופות שאין הגויים גוזרים בהן גזרות רעות על עם ישראל, ולכן גם בדורנו, שבו ברוך ה' אין הגויים גוזרים עלינו גזרות רעות, חובה להתענות.
כיוון שיסוד החיוב להתענות בתקופות שאין בהן שמד הוא בקבלה שקיבל עם ישראל על עצמו, הקלו בתעניות אלו בכמה דינים. לדוגמה, מצד הדין התענית הייתה צריכה להתחיל כבר מהלילה, כפי שהשבתות והמועדים מתחילים בלילה, אך בשעה שעם ישראל קיבל על עצמו להתענות, הוא קיבל על עצמו תענית קלה, שאינה מתחילה מהלילה. כמו כן, בדרך כלל מלבד האיסור לאכול ולשתות, התענית כוללת גם את איסורי הרחצה, הסיכה, נעילת נעלי עור וקיום יחסי אישות; אך בשעה שעם ישראל קיבל על עצמו את התענית, הוא לא קיבל על עצמו איסורים אלו, ולכן בתעניות אלו (מלבד בתשעה באב), דברים אלו מותרים.
דינו של תשעה באב חמור יותר משלוש התעניות האחרות - התענית מתחילה בו בלילה, והוא אסור ברחצה, בנעילת הסנדל, בסיכה ובתשמיש המיטה. זאת משום שבתשעה באב נחרבו בתי המקדש, ופורענות זו קשה מכל הפורענויות האחרות. דיניו המיוחדים של צום תשעה באב מבוארים באהלי הלכה - הלכות תשעה באב.
<h3>תענית ותשובה</h3>
ימי התענית נקראים כן כיוון שאלו ימים שמענים בהם את הגוף ונמנעים מאכילה ושתייה. אך יש לדעת שעינוי זה אינו עיקר עניינו של היום, אלא עיקר עניינו הוא בחינת המעשים וחזרה בתשובה, ומטרת העינוי היא לעורר את האדם לכך. וכן אמרו חכמים: "לא שק ותענית גורמים (להסרת הצרה) אלא תשובה ומעשים טובים גורמים. שכן מצינו באנשי נינוה שלא נאמר בהם - וירא האלקים את שקם ואת תעניתם, אלא 'וַיַּרְא הָאֱלֹקִים אֶת מַעֲשֵׂיהֶם כִּי שָׁבוּ מִדַּרְכָּם הָרָעָה וַיִּנָּחֶם הָאֱלֹקִים עַל הָרָעָה אֲשֶׁר דִּבֶּר לַעֲשׂוֹת לָהֶם וְלֹא עָשָׂה'". לכן "אותם אנשים שכשמתענים הולכים בטיול ובדברים בטלים, תפסו הטפל והניחו העיקר".
ביום התענית יש לשמור על אווירת רצינות, ולהימנע מדברים הגורמים שמחה וקלות ראש. לכן ביום התענית אין לקיים שמחות, ריקודים ומחולות, ואין לשמוע בו מוזיקה, מלבד מוזיקה עצובה ששמיעתהּ מותרת.
<h3>תענית שחלה בשבת</h3>
כאשר התענית חלה בשבת, דוחים את התענית ליום ראשון משום כבוד השבת.
<h3>הכרזת התענית</h3>
בשבת הסמוכה לתענית לאחר קריאת ההפטרה, יוצאי ספרד נוהגים להכריז באיזה יום תחול התענית, כדי שהציבור יזכור להתענות באותו יום.
<h3>חיוב קטנים בתענית</h3>
ילדים שלא הגיעו לגיל מצוות פטורים מהתענית, כיוון שחכמים לא חייבו לחנך קטן למצווה שקיומה יסב לו צער. אף שילדים פטורים מהתענית, אם הם הגיעו לחינוך, יש לחנכם שיאכלו רק מאכלים פשוטים, כדי שישתתפו בצער הציבור.
<h3>תענית לחולה ולזקן</h3>
חולה, אפילו במחלה שאין בה סכנה, פטור מהתענית, כיוון שחובת התענית שקיבלו ישראל על עצמם לא כללה תענית לאנשים חולים שהתענית קשה להם או שהם זקוקים למזון ושתייה כדי להתגבר על מחלתם. וכן זקן שתש כוחו והתענית עלולה להזיק לו, פטור מהתענית.
<h3>תענית למעוברות ומניקות</h3>
מעוברות ומניקות פטורות מהתענית, כיוון שחובת התענית שקיבלו ישראל על עצמם לא כללה תענית לנשים מעוברות ומניקות.
אף שמעוברות ומניקות פטורות מהתענית, בארצות אשכנז מעוברות ומניקות נהגו להחמיר על עצמן ולהתענות, מלבד מעוברות ומניקות חלשות, או כאלו שהתענית גורמת להן צער רב, או מניקות שהתענית גורמת להן להתמעטות החלב, ויחסר לתינוקן חלב.
יש סוברים שבזמננו, שירדה חולשה לעולם, נשים מעוברות ומניקות הן חלשות, והן פטורות מהצום גם למנהג יוצאי אשכנז. ויש חולקים וסוברים שהדבר תלוי בהרגשתה האישית של המעוברת או המניקה - אם היא מרגישה טוב עליה לצום, ואם היא אינה מרגישה בטוב, אינה צריכה לצום, וכן הלכה.
כאמור, המנהג שמעוברות ומניקות שאינן חלשות מתענות התקבל בארצות אשכנז, אך בארצות ספרד, מעוברות ומניקות נהגו שלא להתענות כפי עיקר הדין, ולכן מעוברות ומניקות יוצאות ספרד אינן צריכות לצום, גם אם הן אינן חלשות.
<h3>תענית ליולדת</h3>
יולדת בשלושים הימים הראשונים לאחר לידתה, פטורה מהתענית אף אם אינה מניקה, כיוון שרושם הלידה עדיין ניכר בגופה והיא חלושה מחמת הלידה.
הפטורים מהתענית מותרים לאכול כבר מהבוקר, אך יאכלו מאכלים פשוטים כדי להשתתף בצער הציבור.
<h3>בליעת גלולה לרפואה</h3>
אדם הצריך לבלוע גלולה כדי שלא יחלה, כגון אדם שסבל מדלקת והחלים, אך הוא צריך להמשיך ולקחת אנטיביוטיקה כדי שהדלקת לא תתפרץ שוב, יבלע את הגלולה ללא מים. ואם אין באפשרותו לבלוע את הגלולה ללא מים, ישתה מעט מים כדי לבלוע את הגלולה.
<h3>אדם בריא הזקוק לאכילה או לשתייה כדי שלא יחלה</h3>
אדם בריא, הזקוק לאכילה או לשתייה כדי שלא יחלה, רשאי לאכול או לשתות כפי הנדרש כדי שלא יחלה, אך יאכל וישתה 'לשיעורין'. אכילה או שתייה לשיעורין הן אכילה או שתייה של שיעור מועט של אוכל או שתייה (כ-40 סמ"ק שתייה או 30 סמ"ק מזון), ולאחריהן המתנה של תשע דקות, ושוב שתייה או אכילה של שיעור מועט, וחוזר חלילה; כפי הנצרך כדי שלא להגיע למצב של חולי. בשונה מחוֹלֶה, שחובת התענית אינה חלה עליו ומותר לו לאכול כהרגלו, על אדם בריא חלה חובת התענית, והיתר אכילתו הוא רק כדי למנוע מעצמו מחלה. לכן עליו לאכול או לשתות כפי ההכרח, ולעשות זאת לשיעורין, כדי למעט באיסור עד כמה שניתן.
<h3>עבודה לשכיר בתענית</h3>
שכיר העובד אצל אדם אחר והעבודה תוך כדי צום גורמת לו חולשה שמקשה עליו לתפקד, רשאי לעבוד ביום התענית אם היעדרותו מהעבודה תגרום למעסיקו הפסד, ויאכל וישתה לשיעורין כפי הצורך כדי שלא ייחלש.
<h3>אכילה ושתייה קודם עלות השחר</h3>
כאמור לעיל, מצד הדין התענית הייתה צריכה להתחיל כבר מהלילה, כפי שהשבתות והמועדים מתחילים בלילה, אך בשלוש התעניות מתחילה התענית בעלות השחר, כיוון שחובת התענית מבוססת על החובה שקיבלו ישראל על עצמם להתענות בימים אלו, ובשעה שקיבלו זאת על עצמם, הם קיבלו שהתענית תתחיל ביום.
חובת התענית אינה חלה בלילה, רק אם היה בדעת האדם לאכול או לשתות במשך הלילה, אך אם אדם הלך לישון שינת קבע והתעורר במשך הלילה, אין הוא רשאי לאכול ולשתות. זאת כיוון שבהליכתו לישון הוא הסיח את דעתו מאכילה ומשתייה, ובמצב זה התענית חלה כבר בלילה, כפי שהיה צריך להיות מעיקר הדין.
יוצאי אשכנז מקלים מעט בדין זה. למנהגם אדם שהלך לישון שינת קבע והתעורר לפני עלות השחר אינו רשאי לאכול, אך הוא רשאי לשתות, כיוון שאדם המתעורר תוך כדי הלילה ושותה זהו מצב מצוי, ולכן הליכתו לישון אינה נחשבת הסחת דעתו משתייה.
אדם שהולך לישון שינת קבע ורוצה לאכול או לשתות במשך הלילה, יכול להתנות לפני הליכתו לישון שבדעתו לאכול או לשתות במשך הלילה, ואז יהיה מותר לו לאכול ולשתות עד עלות השחר לדעת כולם.
<h3>שטיפת הפה וצחצוח שיניים בתענית</h3>
כאשר קמים בבוקר, אין לשטוף את הפה במים ולפלוט את המים החוצה כיוון שיש לחשוש שאדם יבלע מעט מן המים תוך כדי שטיפת הפה. כאשר יש לאדם צער מכך שאינו יכול לשטוף את פיו, מותר לו לשטוף את הפה, אך יש להקפיד להטות את הראש למטה, כדי שהמים לא ייבלעו בטעות, ולפלוט מהפה את כל המים.
מותר לנקות את הפה עם משחת שיניים ללא שימוש במים כדי למנוע ריח לא נעים, וזאת אף כאשר מניעת הניקוי אינה כרוכה בצער, כיוון שמשחת השיניים אינה ראויה לאכילה. וכן מותר לשטוף את הפה במֵי פֶּה שאינם ראויים לשתייה.
<h3>רחיצת הגוף במים חמים בתענית</h3>
יוצאי אשכנז נוהגים שלא לרחוץ את כל הגוף במים חמים. רחיצה במים קרים או במים פושרים איננה כלולה במנהג, והיא מותרת לצורך, אך לא לשם תענוג.
<h2>פרק לח - הוספות ושינויים בתפילות התעניות</h2>
<h3>אמירת "עננו"</h3>
בימי התענית, מוסיפים בתפילה כמה קטעים של בקשות ותחנונים. בתפילת עמידה בברכת "שומע תפילה", אומרים "עננו ה' עננו ביום צום תעניתנו וכו'". זאת משום שברכת "שומע תפילה" היא ברכה כללית שאפשר להוסיף בה תפילות שונות, וכן סיומה של ברכה זו - "ברוך אתה ה' שומע תפילה", מתאים לתפילת "עננו", שמבקשים בה שתפילותינו תתקבלנה.
יוצאי ספרד אומרים "עננו" בתפילת שחרית ובתפילת מנחה, ויוצאי אשכנז אומרים "עננו" רק בתפילת מנחה, מחשש שמא במשך היום יצטרך האדם לאכול, ויתברר למפרע שמה שאמר בתפילת שחרית "ביום צום תעניתנו", לא היה נכון. בתפילת מנחה אין חוששים לזה, כיוון שאפילו אם יזדקק לאכול אחרי תפילת מנחה, הרי התענה עד חצות, ותענית עד חצות יכולה להיקרא צום.
אמנם גם למנהג יוצאי אשכנז, שליח הציבור אומר "עננו" בחזרת הש"ץ כבר בתפילת שחרית, כיוון שאף אם הוא יזדקק לאכול, תפילתו היא תפילת הציבור, ואין חוששים שכל הציבור יזדקק לאכול במשך התענית. בדבר נוסף שונה דינו של שליח הציבור מדין היחיד: בכך שהוא אומר את תפילת "עננו" בחזרת הש"ץ כברכה בפני עצמה אחרי ברכת "גואל ישראל", ולא כמו היחיד, שאומר "עננו" בברכת "שומע תפילה". הטעם לכך הוא שחכמים לא רצו להוסיף בתפילת היחיד ברכה, ולשנות את מספר הברכות שתיקנו אנשי כנסת הגדולה, שכן היו לאנשי כנסת הגדולה בזה כוונות עליונות. רק בתפילת הציבור, שאיננה התפילה הבסיסית, הוסיפו חכמים עוד ברכה וחרגו ממספר הברכות שתיקנו אנשי כנסת הגדולה. תפילת הציבור היא גם תפילה חשובה יותר, ולכן ראוי להוסיף בה ברכה. הטעם לכך שהסמיכו את תפילת "עננו" לברכת "גואל ישראל" בתפילת הציבור הוא שבספר תהלים, הפסוק "ה' צוּרִי וְגֹאֲלִי" סמוך לפסוק "יַעַנְךָ ה' בְּיוֹם צָרָה", ובתפילת "עננו" אנו מתפללים להיוושע מהצרות שאנו מצויים בהן.
אדם שאינו מתענה כגון חולה, לא יאמר "עננו", כיוון שתפילת "עננו" היא תפילה מיוחדת לימי תענית, ויום זה אינו יום תענית עבורו. וכן שליח ציבור לא יאמר את ברכת "עננו" בחזרת הש"ץ כאשר אין בציבור לפחות שישה אנשים שמתענים, אלא יאמר "עננו" ב"שומע תפילה".
<h3>סליחות וקריאת התורה</h3>
בתפילת שחרית אומרים סליחות לאחר חזרת הש"ץ, משום שהתענית נועדה לתשובה, ויוצאי אשכנז אומרים גם "אבינו מלכנו". לאחר מכן אומרים תחנון, קוראים בתורה את פרשת "וַיְחַל מֹשֶׁה", שיש בה את תפילת משה רבנו על עם ישראל לאחר חטא העגל, ומוזכרים בה גם שלוש-עשרה מידות הרחמים של ה', וממשיכים בתפילה כרגיל.
קריאת התורה בתענית תוקנה למתענים, לכן צריך שיהיו בציבור המתפללים לפחות שישה אנשים שמתענים כדי שניתן יהיה לקרוא בתורה, ויש להעלות לתורה רק אנשים שמתענים. כאשר אין בציבור המתפללים שישה מתענים, והתענית חלה ביום שני או ביום חמישי, יש לקרוא בתפילת שחרית את הקריאה הרגילה שרגילים לקרוא בימי שני וחמישי.
בתפילת מנחה קוראים בתורה שוב את פרשת "וַיְחַל מֹשֶׁה", ויוצאי אשכנז קוראים גם את הפטרת "דִּרְשׁוּ ה' בְּהִמָּצְאוֹ", העוסקת בענייני תשובה, כדי לעורר את הציבור לשוב בתשובה.
<h3>ברכת כהנים במנחה</h3>
כאשר מתפללים תפילת מנחה סמוך לשקיעה, הכהנים אומרים בחזרת הש"ץ ברכת כהנים. הטעם לכך הוא שמעיקר הדין, ראוי היה לומר ברכת כהנים בתפילת מנחה בכל ימות השנה; אלא שאין נוהגים כן, משום שכהן ששתה יין אינו רשאי לישא את כפיו, וחכמים חששו שהכהנים לא יתנו דעתם לכך ויאמרו את ברכת כהנים לאחר שתיית יין. אך בתענית ציבור חשש זה אינו קיים, ולכן ניתן לומר ברכת כהנים במנחה.
הטעם לכך שדין זה נאמר רק בתפילת מנחה הסמוכה לשקיעה הוא חששם של חכמים שאנשים יטעו, ומכך שאומרים ברכת כהנים במנחה בתענית הם ילמדו שניתן לומר ברכת כהנים גם ביום רגיל, ולכן גזרו שלא לומר ברכת כהנים בתענית בתפילת מנחה הדומה לתפילת מנחה הנאמרת בכל השנה. בזמן חז"ל נהגו להתפלל מנחה בשעה מוקדמת בכל ימות השנה, ולכן הם קבעו כי בתפילת מנחה בשעה מוקדמת בתענית, אין אומרים ברכת כהנים, אך בתפילת מנחה הסמוכה לשקיעה בתענית, אומרים ברכת כהנים, שכן היא אינה דומה לתפילת מנחה הנאמרת בכל ימות השנה, אלא לתפילת נעילה שדרך לאומרה סמוך לשקיעה.
בימינו השתנו הרגלי זמן התפילה, ורבים מתפללים מנחה סמוך לשקיעה בכל ימות השנה, אך תקנת חכמים לומר ברכת כהנים רק במנחה הסמוכה לשקיעה נשארת בתוקפה.
למנהג יוצאי אשכנז, תפילת מנחה הנאמרת בזמן 'מנחה קטנה' (שעתיים וחצי זמניות לפני צאת הכוכבים) היא תפילה הסמוכה לשקיעה, ואומרים בה ברכת כהנים. ולמנהג יוצאי ספרד, רק תפילה הנאמרת בחצי השעה הסמוכה לשקיעה היא תפילה הסמוכה לשקיעה, ורק בה אומרים ברכת כהנים.
<h3>נתינת צדקה</h3>
נוהגים לתת צדקה בתפילת מנחה, כיוון שתכלית הצום היא להתחזק במעשים טובים, ובמיוחד במצוות שבין אדם לחברו.
<h3>הפיכת הצומות לששון ולשמחה</h3>
בספר זכריה נאמר כי בימות המשיח יתבטלו ארבעת הצומות, ולא עוד אלא שהם ייהפכו לימים טובים ולימי ששון ושמחה: "צוֹם הָרְבִיעִי וְצוֹם הַחֲמִישִׁי וְצוֹם הַשְּׁבִיעִי וְצוֹם הָעֲשִׂירִי יִהְיֶה לְבֵית יְהוּדָה לְשָׂשׂוֹן וּלְשִׂמְחָה וּלְמֹעֲדִים טוֹבִים". צום הרביעי הוא י"ז בתמוז, החל בחודש הרביעי למניין החודשים מניסן; צום החמישי הוא תשעה באב, צום השביעי הוא צום גדליה, וצום העשירי הוא עשרה בטבת. אפשר להבין את דברי זכריה בדבר ביטולם של הצומות הללו, כי כיוון שסיבת הצום תתבטל בעתיד והמקדש ייבנה, יתבטל גם הצום עצמו. אך קשה יותר להבין מדוע יהפכו דווקא ימים אלו לימי ששון ושמחה?
תשובה לכך אפשר למצוא בדברי החת"ם סופר, המבאר כי עצם ההתעוררות של ישראל לאבלות על חורבן המקדש בימים אלו, בבכי, בתפילה, בצום ובתענית - היא עצמה נחמה ושמחה גדולה מאוד. אילו היה המקדש כמת שאין לו תקומה חלילה - היה זכרונו נמחה מליבנו, ולא היינו מתעוררים לבקשו אף אחר מאות ואלפי שנים של חורבן. אך כיוון שהמקדש עתיד להיבנות, חי זיכרונו גם בליבנו, ואנו צמים ומבקשים את תיקונו. אם כן, האמונה כי עתיד המקדש להיבנות, ותחושת החיסרון העצום שבהיעדרו - הן שגורמות לנו לפעול לבניינו: אילו היינו מתייאשים חלילה מבניינו, לא היינו צמים ועושים תשובה ומתאמצים לתקן את הדרוש תיקון; ואם חסרונו של המקדש לא היה מעורר צער בליבנו חלילה, ולא היינו מתאבלים על חורבנו, לא היינו מוצאים בקרבנו את הכוחות לפעול לבניינו. נמצא כי הערובה לבניין המקדש היא דווקא ימי הצומות הללו - דווקא בזיכרון המקדש, בצום, בבכי ובאבל על חורבנו טמונה תקוות הגאולה והנחמה. דווקא ימים אלו הם שיביאו לגאולה ולישועה, ולכן עתידים הם להיהפך לימים טובים ולימי שמחה.
<h2>מבוא - חסרון המקדש</h2>
עד לפני כשני דורות כל יהודי היה חש במציאות היום-יומית מהי גלות. סכנה, השפלה ועוני היו מנת חלקו של עם ישראל רוב תקופת הגלות. בחסדי ה', זכינו בימינו לחזור לארץ ישראל ולהקים בה מדינה יהודית, ועל כן יכול יהודי לשאול את עצמו - מה חסר לנו בכך שבית המקדש חרב?! ברוך ה' אנו חיים בבטחה, יש לנו צבא חזק, מצבנו הכלכלי טוב וביכולתנו לקיים חיים יהודיים כמעט מלאים - ללמוד תורה ולהתפלל, לקיים מצוות ולגמול חסדים, ואפילו לקיים את מצוות יישוב הארץ. מדוע אפוא עלינו להתאבל על חסרון המקדש?!
כדי להשיב על כך יש להבין את המשמעות של חורבן בית המקדש. כאשר טיטוס החריב את בית המקדש, יצאה בת קול משמיים ואמרה: "היכל שרוּף שרפתָ, קמח טחוּן טחנתָ". כלומר, אף שפיזית החריב טיטוס מקדש בנוי - באמת היה זה בניין חרב. בעקבות חטאי ישראל לא שרתה השכינה בבית המקדש, והוא איבד את משמעותו. שרפתו הייתה שרפת "היכל שרוף". מכך אנו למדים כי חורבן בית המקדש אינו רק חורבן המבנה - הבית שמקריבים בו קרבנות או בניין המבטא את כבודנו הלאומי, אלא מקום שהשכינה שורה בו וממנו מתפשטת ושורה בלב כל אדם מישראל, כמו שנאמר "וְעָשׂוּ לִי מִקְדָּשׁ וְשָׁכַנְתִּי בְּתוֹכָם". לכן, כאשר בעקבות חטאי ישראל השכינה לא שרתָה בבית המקדש, הוא איבד את משמעותו, ושרפתו הייתה כשרפת היכל שרוף. חורבן הבית הוא, אפוא, מַעֲבר לחיים ללא השראת שכינה.
חיים ללא שכינה הם חיים ללא קדושה וללא קרבת אלוקים. חיים שבהם הנהגת ה' נסתרת, וקשה מאוד לחוש בקרבתו. "אמר רבי אלעזר: מיום שחרב בית המקדש נפסקה חומת ברזל בין ישראל לאביהם שבשמיים". אמנם ריחוק זה אינו מוחלט, וגם בגלות עם ישראל קשור לקב"ה, אבל הקשר חלש ודל, כפי שניתן לדבר עם אדם הנמצא מעבר לחומה, אך אי אפשר לראות אותו, לגעת בו ולחבקו.
כל מרחבי חיינו, הרוחניים והגשמיים, מושפעים מכך שאנו רחוקים מה'. אף שמצבנו היום טוב לאין ערוך ממה שהיה לפני כשני דורות, לצערנו קיים עדיין סבל רב בעולם. המקור לסבל זה הוא היעדר המקדש. מסופר במדרש על אישה שגרה בשכנות לרבן גמליאל ובנה הצעיר נפטר בדמי ימיו. מרוב צער הייתה בוכה בלילות, "והיה רבן גמליאל שומע את קולה, והיה נזכר חורבן בית המקדש, והיה בוכה עמה עד שנשרו ריסי עיניו". רבן גמליאל קישר בין האסון הפרטי של האישה לחורבן המקדש ביודעו שזה המקור לכל סבל. הצרות והייסורים בעולם הזה הם תוצאת היעדר השכינה והריחוק של עם ישראל מה'.
עלינו להצטער על כל סבל אנושי, אולם יש להבין כי צער וייסורים בצד הגשמי של החיים נובעים מהיעדר בצידם הרוחני, ועל החיסרון הזה עיקר צערנו וכאבנו. בית המקדש בבניינו היה המקום שבו נרקם הקשר בין הבורא לעולמו. הוא היה מקור הקדושה, הטהרה והדבקות בה'. ממנו התפשטו חיי קודש לעולם כולו, ושפע חכמה ונבואה חל על כל עם ישראל כפי שכתב הר"ן בדרשותיו: "בזמן שבית המקדש היה קיים, היה המעון ההוא המקודש מקום מוכן לחול שפע הנבואה והחכמה, עד שבאמצעות המקום ההוא היה שופע על כל ישראל שפע נבואה וחכמה". ברגלים, כשעם ישראל היה עולה לראות את פני ה', היה כל אחד מישראל מגיע לדבקות עליונה בה', שמכוחה עבודת ה' שלו הייתה מתעלה ומתרוממת גם בשובו לביתו: "וכל המסתכל במקום הקדוש ההוא מיד נתלבש רוח טהרה וקדושה ומלך עליון ביופיו תחזינה עיניו... ובבואו שמה, כשם שהשכינה רואה אותו כך הוא רואה פני השכינה, ומיד נעשה מושפע ומואצל ודבק בזיו שכינתו יתברך, מעין עולם הבא". בבית המקדש היה כל יהודי זוכה לתשובה וכפרה שלמה על חטאיו - בקרבנות הבאים לכפר, ולקרבת ה' עילאית - בקרבנות שנועדו לקרב את האדם אל בוראו. שם הייתה מתקיימת עבודת הציבור, תמידים כסדרם ומוספים כהלכתם, וחיי הקודש היו מתפשטים על ידה למרחבי חייו של עם ישראל, ודרכו - לעולם ומלואו.
חיים של השראת שכינה אינם שינוי קטן ומקומי בחיי היחיד והאומה, אלא מהפכה שלמה. מצב רוחני זה מעצב ומרומם את חיי היחיד והאומה, והם מתעלים ונעשים קדושים יותר. הבניין הלאומי ומרכיביו - כביטחון, כלכלה, חקלאות ורווחה, הנבנים מכוח השראת שכינה - מקבלים ערך עליון. לימוד של אדם מישראל, תפילה, דקדוק הלכה, מידה טובה שמתקן, הארת פנים בין איש לאשתו ולבני ביתו - כל אלה אוצרים ערך גבוה ומשמעות עליונה יותר.
כעת אנו חסרים את כל אלו. כמובן, חסרים אנו את הנבואה, את הסנהדרין, את המלכות ואת העבודה במקדש. אבל גם חיי הרוח שבידינו לקיימם הם חלשים ורפויים. מצב טבעי הוא שתפילות ישראל נענות על ידי הקב"ה, כמו שנאמר: "כִּי מִי גוֹי גָּדוֹל אֲשֶׁר לוֹ אֱלֹקִים קְרֹבִים אֵלָיו כַּה' אֱלֹקֵינוּ בְּכָל קָרְאֵנוּ אֵלָיו". אך "מיום שחרב בית המקדש ננעלו שערי תפלה, שנאמר: גַּם כִּי אֶזְעַק וַאֲשַׁוֵּעַ שָׂתַם תְּפִלָּתִי". תפילה היא מלשון "פתיל" שפירושו חיבור, מכיוון שייעודה העליון של התפילה הוא הדבקות של האדם בה'. מתוך דבקות האדם בה' על ידי התפילה, האדם מתעלה ובקשותיו מתמלאות. כאשר יש עיכוב בקבלת בקשותינו אנו למדים שיש מניעה ביכולתנו להידבק בקב"ה ולהתקשר אליו.
גם השגת התורה בזמן שבית המקדש חרב דלה לעומת השגתה בזמן שהמקדש עמד על מכונו והשכינה שרתה בישראל. במגילת איכה מתואר מצבם של ישראל בגלות, כאילו הם בלא תורה: "מַלְכָּהּ וְשָׂרֶיהָ בַגּוֹיִם אֵין תּוֹרָה". אמנם בתקופת הגלות התחברו החיבורים המרכזיים, המשנה והתלמוד הבבלי, שהם הכוח המעמיד של עם ישראל בכל שנות גלותו. אך לעומת מדרגת התורה השלמה שהתגלתה בזמן המקדש, נחשב מצבם של ישראל בגלות כאילו הם שרויים בלא תורה. בחסרון המקדש, לא רק שאיננו יכולים להבין את דברי התורה לעומקם ולאשורם, אלא שהמסוגלות לקלוט את האור הגנוז בתורה, להתעלות ולהתקדש על ידה, מוגבלת ומצומצמת.
קשה עד מאוד להבין ולצייר בדמיוננו מה הם חיים שהשראת השכינה במרכזם, כיוון שהם גדולים ונעלים מכל מה שיש באפשרותנו להבין ולצייר. הגאון מווילנה כותב שמצבו של עם ישראל בגלות הוא כמו מצב של אדם מת, שבשרו ועצמותיו נרקבו, ונשאר ממנו רק 'תרווד רקב' (כף עפר). כאשר רואים אדם שנפטר אפשר לשער איך היה נראה בחייו, אולם כשרואים 'תרווד רקב', אי אפשר לשער איך אותו אדם היה נראה כשהיה בחיים. הפער בין מציאותנו כיום למציאות השלמה של בית המקדש הוא כמו פער בין אדם חי ל'תרווד רקב': המציאות השלמה של בית המקדש כה גבוהה ורחוקה מאיתנו, שאיננו יכולים לשער כראוי מהם חיים שלמים שהשראת השכינה במרכזם.
עם ישראל נוצר לתכלית גדולה ונשגבה - לחיות חיים שלמים של אומה בארצה מתוך השראת שכינה בבית המקדש, וכך להשפיע על העולם כולו ולתקנו במלכות שדי. בית המקדש הוא המקום שעל ידו אנו באים לתכליתנו ובו אנו מגיעים אל פסגת חיינו: "וְנָתַתִּי מִשְׁכָּנִי בְּתוֹכְכֶם... וְהִתְהַלַּכְתִּי בְּתוֹכְכֶם וְהָיִיתִי לָכֶם לֵאלֹקִים וְאַתֶּם תִּהְיוּ לִי לְעָם". בלא בית המקדש ובלא השראת שכינה, חיינו חסרים את עיקרם, ולכן חיינו ללא בית המקדש הם כמוות.
זיכרון המקדש, האבלות על חורבנו והציפייה לבניינו הם הנותנים לחיינו בהווה את משמעותם וערכם השלמים. בלעדם אנו עלולים לשכוח את עיקר מהותנו וייעודנו וחיינו בהווה יהיו חסרי ערך. ככל שנזכור את העבר ונתמלא כיסופים אל העתיד - גם ההווה החסר יהיה מכוון למטרתו - לבניין השראת השכינה בישראל.
הלכות ימי בין המצרים ותשעה באב נועדו להנכיח לנו את החיסרון המהותי הגדול שאנו שרויים בו מאז חורבן המקדש. הן משקפות צער, כאב ואובדן שצריך אדם מישראל לחוש בשעה שמעלה על ליבו את חורבן המקדש. ככל שאדם מבין את משמעות השראת השכינה בישראל ואת השבר הנורא בהיעדרה, האבלות בימי בין המצרים נעשית טבעית עבורו. הוא נוהג בלי קושי במנהגי האבלות ורואה בהם הזדמנות להתרכז בחיסרון המהותי בחיינו, ולשאוף להשלמתו.
יתרה מכך, האבלות על חורבן המקדש בימי בין המצרים היא עצמה הערובה לבניין המקדש, והיא תחילת הנחמה והבניין. זאת ניתן ללמוד מן ההלכה המבוארת בשלחן ערוך, שאין אומרים תחנון בתשעה באב. הטעם לכך הוא שתשעה באב נקרא 'מועד', כפי שנאמר במגילת איכה: "קָרָא עָלַי מוֹעֵד לִשְׁבֹּר בַּחוּרָי", ואין אומרים תחנון במועדים. הלכה זו מפליאה. תשעה באב הוא היום שמצטערים בו יותר מכל יום אחר בשנה, ולכאורה אין יום מתאים ממנו לומר בו תחנון. אמנם הוא נקרא 'מועד', אך אין הוא מועד של שמחה אלא מועד של פורענות, כפי שמעיד הפסוק: "קָרָא עָלַי מוֹעֵד לִשְׁבֹּר בַּחוּרָי". מדוע אפוא אין אומרים בו תחנון?
החתם סופר עונה על שאלה זו ומבאר שתשעה באב נקרא 'מועד' כיוון שדווקא בו טמונה הנחמה. הוא מביא את מאמר חז"ל: "גזרה על המת שישתכח מן הלב", ומסביר כי אם זיכרון המקדש היה זיכרון של אירוע היסטורי שעבר מן העולם, הייתה חלה עליו הגזרה להשתכח מן הלב ברבות השנים. אבל דווקא האבלות שעם ישראל נוהג והכאב שחש אחרי אלפיים שנים - הם המורים על כך שבית המקדש אינו רעיון 'מת', אלא אידיאל חי וקיים, והם המעידים על שייכותנו לבניין המקדש ועל ודאות תקומתו. תשעה באב נקרא 'מועד' כיוון שבזיכרון המקדש ובהלכות האבלות הנוהגות ביום זה טמונות התקווה והנחמה. על ידם מובטחים אנו כי השכינה תשוב לציון ובית המקדש ייבנה, ויקוים בנו הכתוב: "וְהָפַכְתִּי אֶבְלָם לְשָׂשׂוֹן וְנִחַמְתִּים וְשִׂמַּחְתִּים מִיגוֹנָם", במהרה בימינו, אמן.
<h2>פרק לט - ימי בין המצרים</h2>
הימים שבין שבעה עשר בתמוז לתשעה באב נקראים 'ימי בין המצרים', על פי הפסוק במגילת איכה: "כָּל רֹדְפֶיהָ הִשִּׂיגוּהָ בֵּין הַמְּצָרִים". משמעות הביטוי "בין המצרים" הוא מרחב צר בין צוקים גבוהים, שהנמצא בו אינו יכול לברוח, מכיוון שהצוקים מגבילים את תנועתו. חז"ל אומרים שפסוק זה רומז לימים שבין שבעה עשר בתמוז לתשעה באב, שבהם רודפי ישראל השיגום והחריבו את המקדש. בשבעה עשר בתמוז בימי חורבן בית המקדש השני, הובקעה חומת ירושלים על ידי הרומאים, ונכנסו הרומאים לירושלים ופרעו פרעות בישראל, עד תשעה באב, שבו החריבו את בית המקדש. בשבעה עשר בתמוז גם בטל קרבן התמיד בבית המקדש: בתקופת המצור על ירושלים, היה מחסור בכבשים. עד שבעה עשר בתמוז, הצליחו להשיג במסירות גדולה כבשים להקרבת התמיד. אך בשבעה עשר בתמוז לא היו עוד כבשים, ומאותה שעה בטל קרבן התמיד.
כיוון שימי בין המצרים הם ימי פורענות, שבהם פרצו הגויים לירושלים והחריבו את בית המקדש, מתאבלים בהם על חורבן בית המקדש, ונמנעים מעשיית דברים המעוררים שמחה, כפי שיפורט להלן. מנהגי האבלות על חורבן המקדש נועדו לתת ביטוי מעשי לתחושת הצער שצריכה ללוות אותנו בימים אלו, והם גם נועדו לעוררנו לשים לב לחורבן המקדש. חשיבות רבה יש לקיום מנהגי אבלות אלו, אך לא די בקיומם. אפשר לעבור את ימי בין המצרים ולקיים את כל ההלכות והמנהגים מבחינה מעשית, מבלי להצטער על חורבן המקדש. אך הרגשת הצער והכאב על חסרון המקדש היא הדבר העיקרי שנדרש מאתנו בימים אלו. כדי לעורר את צער הלב, ראוי ללמוד בימים אלו על מעלת המקדש, ולהתבונן בחסרונו. ככל שאדם מבין יותר את עומק החיסרון בחורבן המקדש, ואת גודל האובדן שבו לעולם כולו, כך תחושות הצער והכאב על אובדן המקדש ימלאו את ליבו. וכל המתאבל על ירושלים, זוכה ורואה בשמחתה.
<h3>ריבוי אהבה ואחווה</h3>
טוב להרבות בימים אלו באהבה ואחווה בין אדם לחברו, כדי לתקן את שנאת החינם שהביאה לחורבן בית המקדש. "ואם נחרבנו ונחרב העולם עִמנו, על ידי שנאת חינם, נשוב להיבנות והעולם ייבנה עִמנו, על ידי אהבת חינם".
<h3>תוקפם של דיני האבלות בימי בין המצרים</h3>
הלכות רבות הנוגעות לאבלות על חורבן בית המקדש, יסודן במנהג ולא בדין. לדוגמה: מצד הדין, דיני האבלות על חורבן בית המקדש מתחילים בראש חודש אב, שהוא החודש שנחרב בו בית המקדש. אף על פי כן, נהגו ישראל להימנע מעשיית כמה דברים שיש בהם שמחה, כבר משבעה עשר בתמוז. הלכות שיסודן בדין הן הלכות הנקבעות מראשיתן על ידי חכמי ישראל בתור הלכות מחייבות. לעומת זאת, הלכות שיסודן במנהג לא נקבעו מראש על ידי חכמי ישראל בתור הלכות מחייבות, אלא הלכו וצמחו 'מלמטה למעלה', ללא כוח מחייב בתחילתן. עם ישראל בתחושתו הפנימית, הרגיש שיש דברים שראוי לנהוג בהם, ולאחר שאותם מנהגים הלכו והתרחבו, הקיפו ציבור רחב והשתרשו, הם נקבעו בתור מנהגים מחייבים.
בימי בין המצרים, שררה בעם ישראל אווירה שהצמיחה את מנהגי האבלות המחייבים כיום. כך למשל מסופר על בעל ה'נודע ביהודה' כי "משבעה עשר בתמוז עד ראש חודש אב, לא אכל דבר מן החי. מראש חודש אב עד תשעה באב לא אכל דבר, רק לחם יבש ופיזר אפר על הלחם". הנהגות אלו אינן הנהגות הנובעות מן הדין, אלא הן הנהגות של אדם גדול השרוי באבלות עמוקה על חורבן המקדש, שבדרך הטבע מרגיש צורך להתנזר מדברים מסוימים. כך גם מנהגי האבלות בימי בין המצרים הם כאלו שעם ישראל, באבלותו וצערו הטבעיים על חורבן המקדש, ראה צורך לנהוג בהם, וכיוון שכך, הם התקבלו והפכו למנהגים מחייבים.
<h2>פרק מ - נישואין, ריקודים ושמיעת מוזיקה</h2>
<h3>נישואין בימי בין המצרים</h3>
אחד המנהגים שהתקבל בתקופת הראשונים הוא המנהג שלא לשאת נשים משבעה עשר בתמוז. מצד הדין, האיסור לשאת נשים חל בראש חודש אב, אך בהגיע שבעה עשר בתמוז, צער החורבן התעורר והציף את הלב, ושמחת נישואין לא השתלבה באווירת האבלות שאנשים היו מצויים בה. בדרך הטבע נמנעו מקיום שמחות נישואין בימים אלו, אף שהיה זה מותר מצד הדין. דומה הדבר לאם שכולה, שצער וכאב עוטפים אותה ככל שמתקרב יום השנה לפטירת בנה, ולכן היא אינה מקיימת אירועים ושמחות בימים הללו. טעם נוסף להימנעות מקיום שמחת הנישואין בימים אלו הוא שימים אלו הם ימי פורענות לישראל, והקמת בית בימים אלו אינה סימן טוב לבית.
מנהג זה התקבל בתור מנהג מחייב בקהילות אשכנז. בקהילות ספרד נחלקו המנהגים: יש קהילות שנהגו בהן שלא לשאת נשים משבעה עשר בתמוז; ויש קהילות שנהגו בהן לשאת נשים גם משבעה עשר בתמוז, ונמנעו מנישואין רק מראש חודש אב, כפי עיקר הדין.
<h3>ריקודים ושמיעת מוזיקה</h3>
נוהגים שלא לקיים ריקודים ומחולות בימי בין המצרים. 'ריקוד' הוא ריקוד של כל אדם בפני עצמו, ו'מחול' הוא ריקוד של כמה אנשים היוצרים בריקודם יחד מעגל, ושניהם אסורים. לכן אין לקיים חוגי מחול בימים אלו. ואף שמטרת החוג אינה לשם שמחה, קיום החוג אסור, כיוון שהשמחה מתעוררת מאליה בעקבות הריקוד. וכן נוהגים שלא לשמוע מוזיקה בימים אלו, בין ישירות מכלי נגינה ובין דרך מכשירים חשמליים, שכן המוזיקה מעוררת לשמחה, ואינה מתאימה לימים אלו, שהם ימי צער ופורענות.
<h3>מוזיקה שקטה ומוזיקה עצובה</h3>
מוזיקה שקטה שאינה מעוררת לריקוד, מותרת בשמיעה ליוצאי אשכנז, אך נכון להימנע משמיעתה אם אין בכך צורך, כיוון שבימים אלו ממעטים בשמחה.
ליוצאי ספרד, אסורה שמיעת מוזיקה שקטה שאינה מעוררת לריקוד, זאת כיוון שלדעת מרן השלחן ערוך, אסור לשמוע מוזיקה כל השנה, כדי לזכור את חורבן המקדש. ואמנם בכל השנה, יוצאי ספרד סומכים על דעת הרמ"א, שלפיה המוזיקה האסורה היא רק מוזיקה המושמעת בבית משתה; אבל בימי האבל על חורבן המקדש, עליהם להחמיר כדעת מרן השלחן ערוך. מוזיקה עצובה מותרת בשמיעה גם ליוצאי ספרד.
<h3>מוזיקה שאין מטרתה לעורר שמחה</h3>
המוזיקה האסורה בשמיעה היא מוזיקה שנועדה לעורר שמחה, אבל מוזיקה שנועדה למטרה אחרת, מותרת. לכן מותר לשמוע מוזיקה המשמשת כצלצול במכשיר טלפון, מוזיקה המושמעת בשיחת טלפון בזמן המתנה לנציג שרות, מוזיקה לשם הפגת פחד או בדידות, או מוזיקה לשם שמירה על ערנות בשעת נהיגה.
<h3>שירה בפֶּה ומוזיקה ווקאלית</h3>
שירה המעוררת לריקוד, אסורה גם היא. אך מותר לשיר שירים שקטים, וכן מותר לשמוע מוזיקה ווקאלית שאינה מעוררת לריקוד.
<h3>מוזיקה המושמעת שלא לרצון השומע</h3>
אדם הנמצא במקום שמשמיעים בו מוזיקה אסורה, כגון אדם הנוסע באוטובוס שמושמעת בו מוזיקה, אינו צריך לאטום את אוזניו, מכיוון שמוזיקה המושמעת לאדם בעל כורחו ואין כוונתו ליהנות ממנה, לא נאסרה.
<h3>מוזיקה בסעודת מצווה</h3>
נחלקו הדעות בעניין נגינה בסעודת מצווה הנערכת בימי בין המצרים. יש סוברים שאין לנגן בה בכלי נגינה, כיוון שבימים אלו יש למעט בשמחה. ויש סוברים שמותר לנגן בה בכלי נגינה לכבוד השמחה, כיוון שהשמחה במצווה היא בעצמה מצווה, והמנהג שלא לנגן בכלי נגינה בימי בין המצרים, אינו כולל נגינה של מצווה; וכן הלכה. לכן, מותר לנגן בכלי נגינה בסעודת ברית מילה, בסעודת פדיון הבן ובסעודת שבע ברכות; ובמיוחד יש להקל בכך בסעודת בר מצווה, שכן אם לא ינגנו בסעודה זו, ייגרֵם צער רב לנער בר המצווה.
<h3>לימוד נגינה</h3>
מותר ללמוד נגינה בימי בין המצרים, אך בימים אלו יש ללמוד ולתרגל מנגינות שקטות, ולא מנגינות המעוררות לריקודים ומחולות.
<h2>פרק מא - תספורת וגילוח</h2>
מצד הדין, האיסור להסתפר חל רק בשבוע שחל בו תשעה באב, אבל מנהג יוצאי אשכנז הוא שלא להסתפר ושלא להתגלח משבעה עשר בתמוז. זאת כדרך אדם השקוע באבלו, שאינו טורח לתקן את מראהו ולהתייפות. בין יוצאי ספרד נחלקו המנהגים: יש הנוהגים שלא להסתפר רק בשבוע שחל בו תשעה באב, כפי עיקר הדין; ויש הנוהגים שלא להסתפר מראש חודש אב, כדי להגיע לתשעה באב במראה שאינו נאה ומיופה, המבטא אבלות; ויש הנוהגים שלא להסתפר משבעה עשר בתמוז.
<h3>תספורת לנשים</h3>
המנהג שלא להסתפר כולל גם נשים. ויש המקילים לנשים יוצאות ספרד להסתפר בכל ימי בין המצרים, ואפילו בשבוע שחל בו תשעה באב. לדבריהם, לא נאסרה התספורת על נשים בימים אלו, כיוון שאם האישה נשואה, מותר לה להסתפר כדי שלא תתגנה על בעלה, ואם האישה רווקה, מותר לה להסתפר כי מראה פרוע עלול להקשות עליה במציאת שידוך.
<h3>תספורת שאינה לשם יופי</h3>
התספורת האסורה היא תספורת הנעשית כדי להתייפות, אבל תספורת הנעשית לתכלית אחרת, מותרת. לכן מותר לספר את שערות השפם המפריעות לאכילה. וכן מותר להסתפר כדי למנוע חציצה בטבילה, או לספר ילד קטן בהגיעו לגיל שלוש ('חלאקה'), שכן אלו הן תספורות של מצווה.
<h3>תספורת וגילוח במקום הפסד</h3>
המנהג שלא להסתפר בימי בין המצרים אינו כולל מצבים שבהם ההימנעות מתספורת תגרום להפסד כספי. לכן אדם שאינו רשאי לבוא לעבודתו כשהוא אינו מגולח, רשאי להתגלח, כדי שלא להפסיד ימי עבודה. היתר זה נאמר בימים שבהם איסור התספורת הוא מחמת המנהג; אך בשבוע שחל בו תשעה באב, האיסור להסתפר הוא מן הדין, ולכן אין להסתפר בו, גם כאשר מניעת התספורת תגרום להפסד ימי עבודה.
אין לאדם להסתפר, גם אם ההימנעות מתספורת תגרום לכך שאנשים ילעגו עליו.
<h3>גילוח לכבוד שבת</h3>
יש סוברים שמותר להתגלח בימי בין המצרים לכבוד שבת, אך המנהג המקובל הוא שלא לעשות כן. ומי שמקל להתגלח לכבוד שבת עד ראש חודש אב, יש לו על מי לסמוך.
<h3>תספורת לבעלי הברית ביום המילה, ולחתן בשבעת ימי המשתה</h3>
אדם המכניס את בנו לבריתו של אברהם אבינו, יום הברית הוא יום טוב עבורו, ומותר לו להסתפר לכבוד ברית המילה, וכן גם המוהל והסנדק רשאים להסתפר לכבוד הברית. וכן חתן בשבעת ימי המשתה רשאי להסתפר ולהתגלח.
<h2>פרק מב - ברכת "שהחיינו"</h2>
טוב להימנע מלברך ברכת "שהחיינו" בימי בין המצרים, מכיוון שימים אלו הם ימי פורענות, ולכן לא מתאים לומר בהם "שהחיינו וקיימנו והגיענו לזמן הזה". לכן אין לאכול בימים אלו פרי חדש או ללבוש בגד חדש שמברכים עליו "שהחיינו". בשבתות שבימי בין המצרים, מותר לברך "שהחיינו", כיוון שאין נוהגים בשבת מנהגי צער ואבלות.
<h3>ברכת "שהחיינו" כאשר דחיית הברכה תגרום לביטולה</h3>
המנהג להימנע מברכת "שהחיינו" בימי בין המצרים הוא רק כאשר ניתן לדחות את הברכה לשבת, או לימים שאחרי בין המצרים. אך כאשר לא ניתן לדחות את הברכה לזמן מאוחר יותר, מותר לברך "שהחיינו", כדי שלא להפסיד את הברכה. לכן אדם שהזדמן לידו פרי חדש, ישמור אותו לשבת, או לימים שאחרי בין המצרים, אך אם לא ניתן לשמור את הפרי למועד מאוחר יותר, כגון שהפרי יתקלקל עד אז, מותר לאכול את הפרי ולברך עליו "שהחיינו". וכן אדם שהזדמנה לו בימי בין המצרים מצווה שמברכים עליה "שהחיינו", כגון מצוות פדיון הבן, יברך "שהחיינו", כיוון שלא ניתן לדחות את הברכה למועד אחר.
<h3>אכילת פרי חדש כאשר מניעת אכילתו עלולה לגרום נזק</h3>
כאשר ההימנעות מאכילת פרי חדש עלולה לגרום נזק, מותר לאכול את הפרי החדש. לכן אישה בהיריון שמתאווה לאכול פרי חדש, רשאית לאוכלו, שכן אם לא תאכלנו, עלול להיגרם נזק לה או לוולד. ותברך "שהחיינו" לפני אכילת הפרי. וכן חולה רשאי לאכול פרי חדש, מפני שפירות מעוררים את התיאבון, ועל ידי זה יאכל מאכלים הטובים לבריאותו, ויברך "שהחיינו" לפני האכילה. ולדעת המשנה ברורה, אישה בהיריון או חולה שאוכלים פרי חדש כדי שלא יגרם להם נזק, לא יברכו "שהחיינו" לפני האכילה. זאת כיוון שאכילה המותרת לאדם רק מחמת חולי או כדי למנוע ממנו נזק, אין בה שמחה, ולכן אין לברך לפניה "שהחיינו".
<h3>ברכת "שהחיינו" לילדים קטנים</h3>
ילד קטן שלא הגיע לגיל חינוך לאבלות החורבן (גיל תשע בערך), ומתאווה לאכול פרי חדש, רשאי לאוכלו ולברך עליו "שהחיינו". ויש המקילים בזה אף לקטן שהגיע לגיל חינוך לאבלות החורבן, כיוון שיש פוסקים הסוברים שמותר לברך "שהחיינו" בימי בין המצרים, וגם לדעת האוסרים, אין בזה איסור גמור אלא זו חומרה ראויה לכתחילה, ולכן קטן שחיובו הוא רק מדין חינוך, יכול לסמוך על דבריהם.

<h2>פרק מג - מנהגי תפילה, וזהירות מסכנות</h2>
<h3>אמירת תיקון חצות</h3>
יש הנוהגים לומר תיקון חצות בימי בין המצרים, בכל יום אחר חצות היום. תיקון חצות הוא תפילה הנאמרת בדרך כלל בחצות הלילה, ובה פסוקים המתארים את צער החורבן ובקשות על הגאולה ועל בניין בית המקדש. בעבר, נהגו בקהילות שונות להתקבץ ולומר יחד תיקון חצות בימים אלו, וכך כותב החיד"א: "בארץ הקודש הכל מתאבלים על החורבן, ובימי בין המצרים נאספים בבית הכנסת קהל גדול, ומקוננים ובוכים בכל יום כמצוות רבינו האר"י". וכן בקהילת קודש ג'רבא נהגו לסגור בצהרי היום את החנויות ולהתאסף יחד בבית הכנסת לאמירת תיקון חצות. אף שבימינו אין נוהגים כן, אפשר ללמוד ממנהגם מהי האווירה המתאימה לימים אלו.
<h3>הפטרות 'ג' דפורענותא'</h3>
בכל שבת משלוש השבתות של ימי בין המצרים, קוראים בהפטרה את אחת משלוש הפטרות של פורענות, המכונות 'ג' דפורענותא', ובהן דברי תוכחה ופורענות שאמרו הנביאים לעם ישראל לפני חורבן בית המקדש, כדי לעוררם לחזור בתשובה.
<h3>זהירות מסכנות</h3>
כיוון שימי בין המצרים הם ימי פורענות לעם ישראל, והם מסוגלים לרעה, יש להישמר בהם מנזק יותר ממה שנשמרים בכל ימות השנה, ולהימנע מעשיית דברים שיש בהם סכנה. לכן ההולכים לטייל או לרחוץ בים בימים אלו, יזהרו מסכנות יותר מהרגלם בכל השנה.
<h2>פרק מד - מיעוט בשמחה ובמשא ומתן</h2>
<h3>משנכנס אב ממעטים בשמחה</h3>
"משנכנס אב ממעטים בשמחה", כיוון שבחודש זה נחרב בית המקדש. שני מובנים יש למיעוט השמחה בימים אלו - האחד הוא העצמת הרגשת האֵבֶל, והשני הוא הימנעות מקיום אירועים משמחים. העצמת הרגשת האבל משמעותה שבימים שבין ר"ח אב לתשעה באב, יש להצטער ולהתאבל על חורבן בית המקדש. אמנם אין הכוונה שהצער והאבל ימלאו את כל חדרי הלב, שהרי גם בימים אלו יש לשמוח בכך שה' בחר בנו מכל העמים ונתן לנו את תורתו, ואנו אהובים לפניו כבנים. אלא שבימים אלו, יש להצטער ולהתאבל על החורבן יותר מאשר בכל ימות השנה. המובן השני של מיעוט השמחה הוא ההימנעות מקיום אירועים משמחים, בתשעה ימים אלו. לדוגמה: אין לעשות מסיבות לרגל סיום שנת הלימודים או לקיים אירוע לכבוד הכנסת ספר תורה.
<h3>שידוכים</h3>
אף שאין מקיימים אירועים משמחים בתשעת הימים, מותר להשתדך (לקבל החלטה להתחתן) בימים אלו, ולקיים מפגש שמאשרים בו את החלטת הזוג להתחתן, וקובעים את העניינים המעשיים הקשורים לחתונה (עריכת תנאים). זאת כיוון שיש בדבר מצווה, ואין לעכב שידוך אפילו במעט, כדי שלא יתעוררו מניעות ועיכובים שעלולים לפגוע בשידוך. ומכיוון שבתשעת הימים ממעטים בשמחה, אין עושים סעודה לכבוד האירוע, אך מותר לכבד את המשתתפים בכיבוד קל.
<h3>מיעוט במשא ומתן</h3>
מראש חודש אב עד תשעה באב, אין עוסקים במשא ומתן של שמחה. 'משא ומתן של שמחה' הוא קנייה ומכירה של דברים יקרי ערך ככלי כסף, כלי זהב וכלי בית יקרים, וכן קנייה ומכירה של דברים לכבוד אירועים משמחים, כבגדים חדשים לחתונה. כאשר דחיית הקנייה תגרום להפסד כספי, כגון אם לאחר תשעה באב, מחיר המוצר עתיד לעלות, מותר לעשותה בתשעת הימים. וכן אם לא יהיה ניתן להשיג את המוצר לאחר תשעת הימים, מותר לקנותו בתשעת הימים.
דין מיוחד ישנו לבגדים ונעליים, שאין לקנותם בתשעת הימים; אף שאין הם כלולים באיסור 'משא ומתן של שמחה', אלא דין זה נובע מהאיסור לתפור נעליים ובגדים, כפי שיבואר להלן בפרק מח.
<h2>פרק מה - רחצה</h2>
<h3>רחצה שאינה של תענוג</h3>
מן הדין, מותר להתרחץ בתשעת הימים, אך נהגו יוצאי אשכנז וחלק מיוצאי ספרד שלא לרחוץ את כל הגוף, בין במים חמים בין במים קרים; וכן שלא לרחוץ את הפנים, הידיים או הרגליים במים חמים. המנהג שלא להתרחץ הוא ברחצה של תענוג, אבל רחצה לצורך בריאות או לצורך הסרת לכלוך, מותרת. לכן אדם שהזיע, והזיעה מצערת אותו, רשאי להתרחץ במים קרים או במים פושרים להסיר את הזיעה מגופו, אך ימעט הנאתו, ויתכוון רק להסרת הלכלוך מגופו.
רבים מיוצאי ספרד נוהגים להימנע מרחצה רק בשבוע שחל בו תשעה באב. מהם שנמנעים מרחצה בין במים חמים ובין במים צוננים, ומהם שנמנעים מרחצה במים חמים בלבד.
<h3>רחצה לצורך מצווה</h3>
רחצה לצורך מצווה מותרת, שכן מלכתחילה, לא נהגו להימנע מרחצה כאשר ההימנעות תגרום לאי קיום מצווה, ועוד שרחיצה לצורך מצווה אינה רחיצה לתענוג. לכן מותר לאישה לרחוץ את גופה לקראת טבילה ולטבול במקווה, בסיום ימי נידוּתה.
וכן מותר לגבר לטבול במקווה כדי להתפלל בטהרה ('טבילת עזרא') או לטבול לכבוד שבת, אך טבילות אלו מותרות רק למי שמקפיד בהן תמיד. זאת כיוון שטבילות אלו אינן טבילות חובה, ורק המקפיד בהן בקביעות, הרי הן כחובה עבורו, כעין נדר.
<h3>רחצה לכבוד שבת</h3>
לדעת הרמ"א והמשנה ברורה, גם לכבוד שבת, אסור לרחוץ את כל הגוף אלא רק את הראש, הפנים, הידיים והרגליים. זאת כיוון שדי ברחיצת אברים אלו כדי לקיים את עיקר מצוות הרחצה לכבוד שבת. וכן פסקו כמה מחכמי דורנו. אך המנהג הרווח הוא לרחוץ את כל הגוף במים קרים או במים פושרים לכבוד שבת, כיוון שהרחצה לכבוד שבת היא מצווה. ואף שהרמ"א החמיר בזה, בזמננו יש ברחצת הגוף כולו משום כבוד שבת יותר ממה שהיה בזמן הרמ"א, שכן בזמננו מקובל לרחוץ את הגוף כולו לקראת כל שבת, ואילו בעבר, רבים לא רחצו את כל גופם לכבוד שבת גם בשאר ערבי שבתות בשנה, ולא רק בערב שבת בתשעת הימים. ועוד שבזמננו רוב האנשים מתקלחים בתדירות גבוהה, וביטול הרחצה אחר כמה ימים שלא התרחצו בהם, פוגע בעונג השבת.
<h3>רחצת קטנים</h3>
ילדים קטנים הרגילים להתרחץ בכל יום, יכולים להתרחץ כהרגלם.
<h3>לימוד שחייה</h3>
הלומדים שחייה, יתכננו מראש את לימודי השחייה כך שלא יחולו בתשעת הימים.
<h3>גזיזת ציפורניים</h3>
נחלקו אחרונים אם מותר לגזוז ציפורניים בשבוע שחל בו תשעה באב. יש אוסרים, כיוון שגזיזת ציפורניים היא כתספורת, האסורה בשבוע זה. ויש הסוברים שגזיזת ציפורניים אינה כתספורת, והיא מותרת. להלכה, יש להימנע מגזיזת ציפורניים בשבוע שחל בו תשעה באב. גזיזת ציפורניים לצורך מצווה, כגון לצורך טבילה או לכבוד שבת, מותרת לדעת כולם.
<h2>פרק מו - אכילת בשר ושתיית יין</h2>
מצד הדין, מותר לאכול בשר ולשתות יין בתשעת הימים. אך יוצאי אשכנז נהגו שלא לאכול בשר ושלא לשתות יין בכל תשעת הימים, לזכר בשר הקרבנות ונסכי היין שהיו מקריבים על גבי המזבח, ובטלו בעוונותינו עם חורבן בית המקדש. יוצאי ספרד נהגו שלא לאכול בשר בכל תשעת הימים, מלבד בראש חודש אב, שאין נמנעים בו מאכילת בשר. זאת כיוון שראש חודש נקרא "מועד", ואין להרבות בו במנהגי אבלות, ומצווה להרבות בו בסעודה.
לגבי שתיית יין, נחלקו המנהגים בקרב יוצאי ספרד: יש המשווים את דין היין לדין הבשר, ונוהגים שלא לשתות יין בכל תשעת הימים מלבד בראש חודש; ויש המקילים בכך ונמנעים משתיית יין רק בשבוע שחל בו תשעה באב. ויש שאינם נמנעים משתיית יין גם בשבוע שחל בו תשעה באב. וכל אחד יעשה כמנהגו. טעם המנהג להקל ביין יותר מאשר בבשר הוא כדי שלא להפסיד את ברכת "בורא פרי הגפן" שמברכים על היין. ודווקא ביין חששו להפסד הברכה, מכיוון שכאשר שותים יין בתוך הסעודה, מברכים עליו, מה שאין כן בבשר, שאין מברכים עליו כאשר אוכלים אותו בתוך הסעודה.
<h3>בשר עוף ותבשיל של בשר</h3>
המנהג שלא לאכול בשר הוא בין בבשר בהמה ובין בבשר עוף. ואין אוכלים אף תבשיל של בשר שהוציאו ממנו את הבשר, ונשאר בו רק טעם של בשר. אבל מותר לבשל מאכל פרווה בסיר בשרי ולאוכלו בתשעת הימים.
<h3>אכילת בשר לצורכי בריאות</h3>
כאשר מצב הבריאות מצריך זאת, מותר לאכול בשר בתשעת הימים, ובמצב זה עדיף לאכול בשר עוף, שאיסורו קל יותר. לכן אדם חולה, אפילו במידה מועטה, או יולדת בשלושים הימים הראשונים לאחר הלידה, או מעוברת שקשה לה להימנע מאכילת בשר, או אישה מניקה שחסרון הבשר פוגע באיכות החלב שלה, רשאים לאכול בשר. ומכל מקום, מיום ז' באב ראוי שלא לאכול בשר, כיוון שביום זה נכנסו הגויים להיכל.
<h3>אכילת בשר ותבשילים בשריים שנשארו משבת</h3>
בשר ותבשילים בשריים שנשארו משבת, יש פוסקים הסוברים שמותר לאוכלם בתשעת הימים. זאת כיוון שאם לא יאכלו אותם בימי השבוע, יהיה בכך הפסד, ויש חשש שלהבא אנשים יצמצמו בהכנות לשבת כזו, כדי שלא לזרוק את השאריות, ותהיה בכך פגיעה בכבוד השבת; ואם כן אכילת השאריות היא כאכילת מצווה, המותרת. מנהג יוצאי אשכנז הוא שלא לסמוך על דעה מקלה זו, כיוון שפוסקים רבים סוברים שאכילה הגורמת בעקיפין למצווה, אינה נחשבת אכילת מצווה המתירה אכילת בשר בימים אלו. ויש מחכמי ספרד שכתבו שהמקל כדעה זו, יש לו על מי לסמוך.
<h3>אכילת בשר לילדים קטנים</h3>
המנהג שלא לאכול בשר ושלא לשתות יין הוא גם לילדים קטנים, ושני טעמים לכך: האחד הוא לחנכם במצוות, והשני, להשרות אווירה של צער ואבלות. ישנו הבדל הלכתי בין שני הטעמים: לפי הטעם הראשון, האיסור הוא רק על ילדים שהגיעו לגיל חינוך לאבלות על החורבן (סביב גיל תשע), אך לפי הטעם השני, האיסור הוא גם על ילדים שלא הגיעו לגיל חינוך לאבלות על החורבן. יש להחמיר כשני הטעמים, ולא לתת בשר ויין גם לילדים שלא הגיעו לגיל חינוך לאבלות על החורבן. אך מותר לתת בשר לילדים עד גיל שלוש, שכן עד גיל זה, החוסן הגופני אינו מבוסס, ואכילת בשר נצרכת לחיזוק הגוף.
יש המתירים לילדים יוצאי ספרד שלא הגיעו לגיל מצוות לאכול בשר בכל תשעת הימים, כיוון שילדים קטנים זקוקים למזון מזין לצורך גדילתם, ולא מצאנו מקור לכך שבארצות ספרד החמירו במנהג שלא לאכול בשר גם לילדים קטנים. אף לדעה זו, טוב להחמיר ולאסור אכילת בשר לילדים בשנה שלפני בר המצווה או בת המצווה.
<h3>יין של מצווה</h3>
יין של מצווה אינו כלול במנהג, לכן המבדיל במוצאי שבת חזון, ישתה את יין ההבדלה; זוהי דעת מרן השלחן ערוך, וכך נוהגים יוצאי ספרד. הרמ"א חולק במקצת על השלחן ערוך. לדבריו, אמנם יין של מצווה אינו כלול במנהג, אך כאשר ישנה דרך לקיים את המצווה מבלי לשתות יין, יש להחמיר ולהימנע משתיית היין. מצד דיני ההבדלה, אין חובה שהמבדיל עצמו ישתה את היין, אלא די בכך שאחד השומעים ישתה את היין, ואפילו הוא קטן, ובלבד שהגיע לגיל חינוך לברכות. ואם כן, כיוון שאפשר לקיים את מצוות הבדלה בשתיית היין על ידי קטן, הרמ"א סובר שאין למבדיל לשתות את היין בעצמו, אלא עליו לתת את היין לקטן שהגיע לגיל חינוך לברכות (גיל שש בערך), אך לא הגיע לחינוך לאבלות על בית המקדש (גיל תשע בערך). בכך מתקיימת מצוות הבדלה כראוי, וגם אין מבטלים את המנהג שלא לשתות יין בתשעת הימים. כאשר אין בנמצא ילד קטן, מודה הרמ"א לשלחן ערוך שהמבדיל צריך לשתות את היין, כיוון שיין זה הוא יין של מצווה, ואין דרך לקיים את המצווה מבלי לשתותו.
<h3>אכילת בשר ושתיית יין בשבת ובסעודת מצווה</h3>
בשבת החלה בתוך תשעת הימים, אוכלים בשר ושותים יין כרגיל, וכן בסעודת מצווה כסעודת ברית מילה, פדיון הבן וסיום מסכת, מותר לאכול בשר ולשתות יין, כיוון שהאכילה בסעודה זו היא מצווה. ההיתר לאכול בשר ולשתות יין בסעודת מצווה הוא רק לאנשים השייכים לסעודה, שהם קרובי בעל השמחה וחבריו, אבל אנשים שבאים לסעודה רק כדי לאכול בשר ולשתות יין, אינם רשאים לעשות כן.
בסעודת מצוה החלה בשבוע שחל בו תשעה באב, מחמירים יותר, ורק בעלי השמחה, בני המשפחה הקרובים ועשרה אנשים נוספים רשאים לאכול בשר ולשתות יין, וכל שאר המשתתפים בסעודה אינם רשאים לכך.
<h3>אכילת בשר בסעודת מלווה מלכה</h3>
סעודת מלווה מלכה, יש הסוברים שמותר לאכול בה בשר, כיוון שסעודה זו היא סעודת מצווה. אך דעת רוב הפוסקים שאין לאכול בשר בסעודת מלווה מלכה, כיוון שההיתר לאכול בשר בסעודת מצווה הוא רק בסעודת מצווה שרגילים לאכול בה בשר, ובסעודת מלווה מלכה, רבים וטובים אינם רגילים לאכול בשר.
יוצאי ספרד המקפידים כל השנה לאכול בשר בסעודת מלווה מלכה, רשאים לאכול בסעודת מלווה מלכה בשר שנשאר משבת. זאת כיוון שכמבואר לעיל, יש הסוברים שמותר לאכול בתשעת הימים בשר שנשאר משבת, ולעניין סעודת מלווה מלכה, שיש מצווה באכילתה, סומכים על דעה זו למי שמקפיד בכך כל השנה. ויוצאי אשכנז נוהגים שלא להקל כדעה זו.
<h2>פרק מז - כיבוס, לבישת בגדים מכובסים ולבישת בגדי שבת</h2>
<h3>כיבוס</h3>
בשבוע שחל בו תשעה באב, אסור לכבס בגדים, מצעים, מגבות ומפות, כדי למעט בשמחה. יוצאי אשכנז נוהגים שלא לכבס כבר מראש חודש אב, כדי למעט בשמחה כבר מראש חודש, אך יוצאי ספרד נוהגים כפי עיקר הדין, ונמנעים מכיבוס רק בשבוע שחל בו תשעה באב.
כאשר תשעה באב חל בשבת, והתענית נדחית ליום ראשון, השבוע הסמוך לתשעה באב אינו נחשב כשבוע שחל בו תשעה באב, ומותר ליוצאי ספרד לכבס את בגדיהם בשבוע זה.
<h3>כיבוס בגדי ילדים</h3>
גם כיבוס בגדי ילדים אסור, אך דינם קל מבגדי מבוגרים בכך שגם יוצאי אשכנז נמנעים מכיבוסם רק בשבוע שחל בו תשעה באב, שבו הכיבוס אסור מן הדין. אך קודם לכן, מראש חודש אב, שבו האיסור הוא רק מחמת מנהג, נוהגים לכבסם אם יש צורך בכך.
בגדי ילדים קטנים שאינם מקפידים על ניקיון בגדיהם, ומתלכלכים בתדירות (עד גיל שש בערך), אינם כלולים באיסור, ומותר לכבסם גם בשבוע שחל בו תשעה באב, כיוון שאין שמחה בכיבוסם. כאשר מכבסים בגדי ילדים קטנים, אסור להוסיף למכונה בגדי מבוגרים, כיוון שאיסור הכביסה אינו רק מחמת הטורח, אלא גם מחמת השמחה בניקיון הבגדים.
<h3>לבישת בגדים מכובסים</h3>
לא רק כיבוס אסרו חכמים בשבוע שחל בו תשעה באב, אלא גם לבישת בגדים מכובסים, כיוון שלבישת בגד מכובס מעוררת הרגשת רעננות והתחדשות. יוצאי אשכנז נוהגים שלא ללבוש בגדים מכובסים כבר מראש חודש אב, ויוצאי ספרד נוהגים כפי עיקר הדין, ונמנעים מלבישת בגדים מכובסים רק בשבוע שחל בו תשעה באב. כשם שאין לובשים בגדים מכובסים, כך גם אין משתמשים במגבות מכובסות, במצעים מכובסים ובמפות שולחן מכובסות. מותר ללבוש בגדים מכובסים כגופייה, בגד תחתון וגרביים, שמניעת החלפתם גורמת צער בשל הזיעה שעליהם.
<h3>הכנת בגדים שאינם מכובסים</h3>
בזמננו, שרגילים להחליף בגדים בתדירות גבוהה, הליכה עם אותו הבגד כמה ימים כרוכה באי נעימות. לכן לפני ראש חודש אב (למנהג יוצאי אשכנז), או לפני שבת חזון (למנהג יוצאי ספרד), רבים נוהגים ללבוש הרבה מבגדיהם, כל בגד למשך כשעה, כדי להפיג מהבגד את רעננותו מן הכיבוס; וכך בגדים אלו אינם נחשבים בגדים מכובסים, ואפשר ללובשם בימים שאסור ללבוש בהם בגדים מכובסים.
<h3>לכלוך בגד לשם לבישתו</h3>
אדם שלא לבש את בגדיו מראש וברצונו להחליף בגד, רשאי לקחת בגד מכובס ולהניחו על רצפה מאובקת או בין בגדים מלוכלכים, וכך תפוג ממנו רעננותו מן הכיבוס, ומותר יהיה ללובשו. הנחה סמלית של הבגד על הרצפה לרגע קט, אינה מועילה להתיר את לבישתו.
<h3>מצעים מכובסים לאורחים</h3>
שימוש במצעים מכובסים שלא לשם תענוג אלא כדי להימנע ממיאוס, מותר. לכן אדם המארח אורחים בביתו או בתי מלון המשכירים חדרי לינה, רשאים להציע את המיטות במצעים מכובסים, כיוון שרוב בני האדם מרגישים מיאוס בשינה על מצעים שאחרים ישנו בהם.
<h3>גיהוץ</h3>
יש סוברים שגיהוץ בגדים נחשב לסיום תהליך הכיבוס, וגם הוא נאסר, ויש סוברים שגיהוץ לא נאסר, ולדבריהם מותר לגהץ אף בשבוע שחל בו תשעה באב. להלכה, גיהוץ אסור, אך אדם שהבגד היחיד שיש לו מקומט עד שהוא מתבייש ללובשו, רשאי לגהצו, משום כבוד הבריות.
<h3>לבישת בגדי שבת</h3>
בתשעת הימים אין לובשים בגדי שבת בימות החול, זאת כדרך אבלים, שאינם לובשים בגדים חגיגיים בימי אבלם. גם כאשר משתתפים באירוע של מצווה, כגון בברית מילה, אין לובשים בגדים חגיגיים, מלבד בני המשפחה הקרובים ביותר לרך הנימול, המוהל, הסנדק והאישה המביאה את התינוק למי שמוסר אותו לאבי הבן ('קווטר'). המוסר את התינוק לאבי הבן ('קווטר') אינו לובש בגדי שבת, כיוון שאצל הגברים, יש מהם מי שמל את התינוק ומי שאוחז אותו בשעת המילה ('סנדק'), ולכן מסירת התינוק לאבי הבן אינה נחשבת שותפות חשובה. אך בקרב הנשים, שמסירת התינוק היא שותפותן היחידה במצווה, היא נחשבת שותפות חשובה, ושותפות כזו מתירה ללבוש בגדי שבת. ויש נוהגים שכל הקרובים שהיו לובשים בגדי שבת אילו הברית הייתה בזמן אחר בשנה, רשאים ללבוש בגדי שבת גם בברית הנערכת בתשעת הימים. זאת כיוון שאם ילבשו הקרובים בגדי חול, ייגרם להורי הרך הנימול צער מכך שבני המשפחה הקרובים אליהם אינם יכולים להשתתף בשמחתם באופן מלא; ומי שנוהג כדעה זו, אין למחות בידו.
<h2>פרק מח - אריגה ותפירה</h2>
מראש חודש אב, נוהגים שלא למתוח את חוטי השתי על נול האורגים, וסמכו בתלמוד הירושלמי מנהג זה על הפסוק "כִּי הַשָּׁתוֹת יֵהָרֵסוּן". שָּׁתוֹת הן יסודות, והן רומזות לאבן השתייה שהייתה בקודש הקודשים, שממנה הושתת (נוסד) העולם. על כן בימים שנהרסה אבן השתייה, אין עוסקים ביצירת תשתית הבגד, על ידי מתיחת חוטי השתי על נול האורגים.
יצירת בגד חדש מסמלת את היכולת האנושית לפתח את העולם. צמר כבשים הוא חומר גלם חסר צורה, ובעזרת התבונה והעמל האנושיים, הוא הופך לבגד יפה שמגן על האדם מחום ומקור, ועוטה עליו כבוד והדר. פיתוח העולם הוא דבר חיובי, אך הוא צריך להיות מכוון לתכליתו, המגולמת באבן השתייה - העמדת יסודות העולם על אדני הקודש. בימים שנחרב בהם בית המקדש מחמת שכחת דבר ה', שכחת הקודש והעמדתו בשולי החיים, אנו עוצרים מעט את פיתוח עולם החומר. זאת כדי להיזכר שפיתוח זה צריך להיות מכוון לקודש הקודשים, להיות אמצעי הבא לשרת את עולם הקודש, ואין הוא תכלית לעצמו; ועל אחת כמה וכמה שאל לו לפיתוח עולם החומר לסתור את עולם הקודש, ולהרבות חושך וטומאה.
אריגה עצמה אסורה גם היא, וכן אסורות טוויית חוטים לאריגה, רקמה, סריגה ותפירת בגדים חדשים או נעליים חדשות. כשם שאסור לתפור בגדים חדשים, כך גם אסור לקנות בגדים חדשים או נעליים חדשות.
<h2>פרק מט - בניין של שמחה ונטיעה של שמחה</h2>
<h3>בניין של שמחה</h3>
מראש חודש אב ועד תשעה באב, אין בונים בניין של שמחה. 'בניין של שמחה' הוא בניין שבנייתו מעוררת את שמחת הלב, כגון בניית חופה לצורך שמחת נישואין, או בנייה שתכליתה הרווחה, כבניית פרגולה לשם נוי, או הוספת חדר לבית ליתר נוחות. סיוד הבית כדי לייפותו נחשב גם הוא בניין של שמחה, ועל כן גם הוא אסור. ואם מטרת הסיוד היא הסרת כתמים ולכלוכים שמכערים את הקיר, אין הסיוד נחשב בניין של שמחה, והוא מותר. כאשר הבית צר מלהכיל את כל בני הבית, מותר להרחיבו בתשעת הימים, כיוון שאין זה בניין של שמחה.
אדם שהתחיל לבנות בניין של שמחה לפני תשעת הימים, יכול להמשיך בעבודתו, אך לא יסיים את העבודה בתשעת הימים.
<h3>בנייה שדחייתה עלולה לגרום נזק או הפסד כספי</h3>
בנייה של שמחה שדחייתה לאחר תשעת הימים עלולה לגרום נזק או הפסד כספי, מותרת. לכן מותר לחזק קורת פרגולה שהתרופפה ועלולה ליפול ולגרום נזק לאנשים או לרכוש, אף שהפרגולה עשויה לנוי.
<h3>בנייה לצורך מצווה</h3>
בנייה לצורך מצווה מותרת, לכן מותר לבנות בית כנסת, גם אם הבנייה היא להרווחה. וכן מותר לצבוע את בית הכנסת כדי לייפותו, שכן מצווה לייפות את בית הכנסת, כמו שנאמר: "זֶה אֵלִי וְאַנְוֵהוּ". צורכי רבים נחשבים לצורכי מצווה, ולכן מותר לבנות מבני ציבור המיועדים לרבים.
<h3>עבודה בבנייה לשם פרנסה</h3>
אדם המתפרנס מבנייה או סיוד, ואם לא יעבוד בתשעת הימים בבניין של שמחה, לא יהיה לו כדי פרנסתו, יש סוברים שרשאי להמשיך בעבודתו לשם פרנסתו. ויש חולקים וסוברים שאסור לו לעבוד, כיוון שלא חילקו חכמים בתקנתם בין מי שיש לו כדי פרנסתו למי שאין לו כדי פרנסתו.
<h3>בנייה על ידי פועלים גויים</h3>
כשם שאסור לבנות בניין של שמחה בתשעת הימים, כך גם אסור לשכור פועל גוי שיבנה עבור יהודי בניין של שמחה בימים אלו.
אדם השוכר לפני תשעת הימים פועל גוי שיבנה עבורו בניין של שמחה, יתנה עם הפועל שלא יעבוד בתשעת הימים. אם לא התנה זאת עם הפועל הגוי, האיסור או ההיתר לעבודת הפועל בתשעת הימים תלויים בצורת התשלום לו: אם הפועל מקבל שכר עבור זמן העבודה, הרי הוא כשליח של בעל הבית, ואין לאפשֵר לו לעשות את עבודתו בתשעת הימים. אך אם הפועל הגוי עובד בקבלנות, דהיינו מקבל שכר עבור עבודתו, בלי קשר למשך זמנה, נמצא שהשכר ניתן לו עבור התוצאה, ובשעת העבודה אין הוא נחשב שליח של בעל הבית. אם כן, במצב זה ניתן לאפשֵר לו לעשות את עבודתו בתשעת הימים, ובלבד שמראש הייתה לו יכולת לעשותהּ שלא בתשעת הימים. למרות זאת, לכתחילה יש לנסות לפייס את הגוי ולשדלו שידחה את העבודה לאחר תשעת הימים, ומי שמוכן לשלם עבור הדחייה תשלום מועט, תבוא עליו ברכה.
<h3>מעבר דירה</h3>
יש הנזהרים שלא לעבור דירה בתשעת הימים, כיוון שאלו הם ימי פורענות, וכניסה לדירה חדשה בימים אלו אינה סימן טוב. ויש סוברים שאין חשש בכך. להלכה, יש להימנע ממעבר דירה בתשעת הימים, אלא אם כן אין לאדם מקום לגור בו.
<h3>נטיעה של שמחה</h3>
מראש חודש אב עד תשעה באב, אין נוטעים נטיעה של שמחה. 'נטיעה של שמחה' היא נטיעה לשם נוי, לשם צל, או כדי להתענג מריחהּ, אבל נטיעה לתכלית נצרכת, כנטיעת עצי פרי לצורך פרנסה, מותרת. לכן אסור לשתול פרחי נוי בגינה, לפרוס מרבדי דשא או לשתול עצים כדי לייפות את מראה הבית.
מותר לטפל בגינה טיפולים שגרתיים, אך יש להימנע מטיפולים שמטרתם לייפות את מראה הגינה, כגון כיסוח דשא, כשאינו נחוץ.
<h2>פרק נ - שבת חזון</h2>
<h3>לבישת בגדי שבת</h3>
שבת חזון היא השבת הסמוכה לתשעה באב, והיא נקראת שבת חזון על שם הפטרת השבת, הפותחת במילים "חֲזוֹן יְשַׁעְיָהוּ בֶן אָמוֹץ". בעבר, נהגו בארצות אשכנז ללבוש בגדי יום חול בשבת חזון, כיוון שאסור ללבוש בתשעת הימים בגדי שבת, כמבואר לעיל. ואף שאין לנהוג בשבת מנהגי אבלות בפרהסיה, בימים ההם בגדי השבת ובגדי יום חול היו דומים מאוד זה לזה, וההבדל היה רק באיכות הבגד - בשבת לבשו בגדים באיכות גבוהה, ובימות החול לבשו בגדים באיכות פחותה. אך מזה כמה דורות נשתנה המנהג, ובכל קהילות ישראל נוהגים ללבוש בגדי שבת מכובסים ומגוהצים בשבת חזון. זאת כיוון שסגנון הלבוש השתנה, וההבדל בין בגדי שבת לבגדי יום חול ניכר, ולכן לבישת בגדי חול בשבת היא אבלות בפרהסיה, האסורה בשבת.
אדם שאין לו בגד מכובס או מגוהץ לכבוד שבת, רשאי לכבס ולגהץ לכבוד שבת.
<h3>ניגוני אבלות בשבת</h3>
יש הנוהגים לקרוא את הפטרת השבת במנגינה של מגילת איכה, כדי לסמן את סמיכותה של השבת לתשעה באב, ולעורר את הציבור לתשובה. וכן יש הנוהגים לומר את הפיוט 'לכה דודי' במנגינת הקינה 'אלי ציון ועריה', הנאמרת בתשעה באב. ויש שנמנעים מכך, כיוון שלדבריהם ניגון פסוקים ותפילות במנגינות של תשעה באב היא אבלות בפרהסיה, האסורה בשבת.
<h3>שבת חתן ושבת בר מצווה</h3>
במקומות שרגילים בהם לעשות קידוש לכבוד חתן או לכבוד נער בר מצווה, מותר לעשות קידוש לכבוד אירועים אלו בשבת חזון, וכן מותר לקיים את כל המנהגים הקבועים שעושים באירועים אלו, כיוון שאין נוהגים מנהגי אבלות בפרהסיה בשבת.
<h3>ברכת הלבנה</h3>
נוהגים שלא לומר את ברכת הלבנה לפני תשעה באב, כיוון שברכת הלבנה צריכה להיאמר בשמחה, ובתשעת הימים שרויים באבלות. במוצאי תשעה באב מזדרזים לומר את ברכת הלבנה, כפי שיבואר בפרק סג.
<h2>פרק נא - לימוד תורה, טיול ואמירת תחנון בערב תשעה באב</h2>
<h3>לימוד תורה בערב תשעה באב אחרי חצות</h3>
בתשעה באב, אסור ללמוד תורה, מלבד לימוד דברי צער ופורענות, וזאת כיוון שהתורה משמחת את הלב, ואין לעסוק בדברים המשמחים את הלב בתשעה באב. נהגו יוצאי אשכנז וחלק מיוצאי ספרד שלא ללמוד תורה כבר בערב תשעה באב מחצות היום, אלא ללמוד רק דברים שמותר ללומדם בתשעה באב; ושלושה טעמים למנהג זה. טעם אחד הוא שהצער והאבלות של יום תשעה באב מתחילים כבר מחצות היום של ערב תשעה באב, ולכן ראוי למעט בזמן זה בשמחה, כפי שממעטים בתשעה באב. טעם שני הוא שדרך אדם להרהר אחרי לימודו בדברים שלמד בהם, והלומד תורה סמוך לתשעה באב, עלול להרהר בתשעה באב בדברים שלמד, ונמצא לבו שמח בתשעה באב. וטעם שלישי הוא ששמחת הלימוד נמשכת בלב כמה שעות, ולכן יש להפסיק ללמוד כבר מחצות היום, כדי שעד תשעה באב תפוג שמחת הלימוד.
לדעת הרמ"א, גם כאשר ערב תשעה באב חל בשבת, אין לומדים תורה מחצות היום, מלבד דברים המותרים בתשעה באב. לכן כאשר ערב תשעה באב חל בשבת, הנוהגים לומר פרקי אבות אחרי מנחה של שבת, נמנעים מאמירתם. כמה אחרונים חולקים על הרמ"א וסוברים שמותר ללמוד בשבת כרגיל, כיוון שאין לנהוג אבלות בשבת, והרוצה לסמוך על דבריהם וללמוד בשבת כרגיל, רשאי.
יש אחרונים שהסתייגו מהמנהג שלא ללמוד תורה בערב תשעה באב, גם כאשר ערב תשעה באב חל ביום חול. זאת, הן משום שלדעתם אין להחמיר בלימוד תורה יותר משאר דברים האסורים בתשעה באב, ואלו לא נאסרו מחצות היום; והן משום שמנהג זה גורם לביטול תורה, כיוון שקשה לאדם ללמוד דברים שאינו חפץ ללומדם, שכן 'אין אדם למד אלא במקום שליבו חפץ'. אדם המכיר את עצמו ויודע שקיום המנהג ללמוד בערב תשעה באב רק בדברים המותרים, יגרום לו ביטול תורה, ומתוך כך רוצה להקל כדעת אחרונים אלו, יש לו על מי לסמוך.
יש הסוברים שיוצאי ספרד לא קיבלו על עצמם את המנהג שלא ללמוד בערב תשעה באב אחר חצות, והם רשאים ללמוד בערב תשעה באב כהרגלם.
<h3>טיול בערב תשעה באב</h3>
אין לטייל לשם תענוג בערב תשעה באב אחר חצות, כיוון שהטיול לשם תענוג מעורר את שמחת הלב. ועוד, שמפגש עם אנשים תוך כדי טיול, שאינו מכוון לתכלית מעשית, עלול להביא לידי שחוק והיתול.
<h3>אמירת תחנון</h3>
אין אומרים תחנון במנחה בערב תשעה באב. זאת משום שבתשעה באב אין אומרים תחנון, כפי שיבואר להלן, ואין אומרים תחנון בכל תפילת מנחה הסמוכה ליום שאין אומרים בו תחנון.
<h2>פרק נב - סעודה מפסקת</h2>
הסעודה הנאכלת לקראת תשעה באב נקראת סעודה מפסקת. סעודה זו נאכלת בסמיכות לתשעה באב, בתור הכנה לקראת הצום, ויש לעשותה בדרך עניוּת ושפלוּת, כסעודת אבֵלים השקועים באבלם ועטופים צער ויגון. אין אוכלים בה בשר ויין (מעיקר הדין, ולא רק מחמת מנהג), אין אוכלים בה יותר מתבשיל אחד, אין אוכלים אותה בחבורה, ויושבים בה על הרצפה.
סעודה מפסקת אינה רק אמצעי לכך שניתן יהיה להתענות בתשעה באב, אלא יש בה תכלית עצמית, לנהוג כאבלים, ולכן יש קצת מצווה באכילתה. כשם שבמועדים, אוכלים סעודה חגיגית לבטא את מעלת היום, כך בתשעה באב, ראוי היה לאכול סעודת אבלים, לבטא את צער החורבן והגלות. וכיוון שבתשעה באב אסור לאכול, הקדימו סעודה זו לערב תשעה באב.
<h3>איסור אכילת בשר ושתיית יין</h3>
בשונה מאיסור אכילת בשר ושתיית יין בתשעת הימים, שיסודו במנהג, האיסור לאכול בשר ולשתות יין בסעודה מפסקת הוא מן הדין. לכן גם אנשים הרשאים לאכול בשר בתשעת הימים, כגון חולים, מעוברות ומניקות, אינם רשאים לאכול בשר ולשתות יין בסעודה מפסקת. הטעם באיסור אכילת בשר ושתיית יין בסעודה מפסקת הוא שעקב סמיכותה של הסעודה לתשעה באב, אבלות החורבן שורה בה, וכל אדם מישראל נחשב בה כאונן, שמתו מוטל לפניו, ואונן אסור באכילת בשר ובשתיית יין. ועוד, שבשר ויין מעוררים את שמחת הלב, כמו שאמרו "אין שמחה אלא בבשר ויין", ובסעודה מפסקת אין לעורר לשמחה.
כל סוגי הבשר אסורים באכילה, בין בשר בהמה בין בשר עוף, ואפילו בשר דגים. ואף שבדרך כלל, בשר דגים אינו נחשב בשר, בסעודה מפסקת הוא נחשב בשר, כיוון שיש שמחה באכילתו.
<h3>איסור ריבוי התבשילים</h3>
לא רק טיב המאכלים קובע את אופי הסעודה, אלא גם ריבויים וגיוונם. לכן מלבד האיסור על אכילת בשר ושתיית יין, אסרו חכמים לאכול בסעודה מפסקת יותר מתבשיל אחד, כדי שסעודה מפסקת לא תהיה סעודה מכובדת ומענגת. לדוגמה: אם אוכלים בסעודה מפסקת אורז, אסור לאכול בה גם אטריות או קוסקוס, וכן אסור לאכול בה נוסף לאורז סלטים מבושלים, כסלט חומוס או סלט ביצים.
<h3>צלי ומשקה מבושל</h3>
צלי נחשב כתבשיל, כיוון שגם צלי הוא מאכל חשוב, וכשהוא מתווסף למאכל מבושל, הוא הופך את הסעודה לסעודה מכובדת ומענגת. משקה מבושל אינו נחשב תבשיל, ולכן מותר לשתות קפה או תה, נוסף לתבשיל שנאכל בסעודה.
<h3>תבשיל העשוי מכמה מינים שדרך לבשלם יחד</h3>
תבשיל העשוי מכמה מינים שדרך לבשלם יחד, נחשב תבשיל אחד. לדוגמה, מרק ירקות שיש בו תפוחי אדמה, גזר, קישואים ובצלים, נחשב תבשיל אחד, כיוון שההרגל הוא לתת במרק כמה מיני ירקות. וכן תבשיל עגבניות וביצים ('שקשוקה') נחשב תבשיל אחד, משום שדרך הבישול של תבשיל זה היא בעירוב של עגבניות וביצים.
<h3>מאפים ופירות וירקות חיים</h3>
האיסור להרבות במיני מאכל נאמר רק בנוגע למאכלים מבושלים, אבל מותר לאכול כמה סוגים של מאפים, כל עוד ריבוי המאפים לא מרבה בכבוד הסעודה, וכל שכן שמותר לאכול כמה מיני פירות חיים וכמה מיני ירקות חיים. אך נכון שלא להרבות בסעודה מפסקת במיני מאפה, בפירות ובירקות, כיוון שראוי לאדם למעט הנאתו בסעודה זו.
<h3>מאכלים ומשקים מענגים</h3>
כדי לשמור על אופי הסעודה כסעודת אבלות, אין לשתות בסעודה מפסקת משקאות מענגים, כגון בירה, ליקר, משקאות חריפים ומשקאות תוססים, וכן אין להגיש מנה אחרונה, או לאכול מעדנים לשם תענוג. אך מותר לשתות קפה או תה, שכן הכול רגילים לשתותם, ואין בשתייתם עונג מיוחד.
<h3>אכילת עדשים או ביצים</h3>
יש הנוהגים לאכול בסעודה מפסקת עדשים או ביצים קשות, שהן מאכל אבלים כיוון שצורתן עגולה ושלמה. צורתן העגולה מרמזת לכך שאבלות היא כגלגל החוזר בעולם, דור הולך ודור בא. וצורתם השלמה, ללא חריץ המסמל את הפה, מרמזת לכך שאסור לאבל להרבות בדיבור.
הנוהגים לאכול עדשים או ביצים צריכים לשים לב שלא לאכול שום תבשיל נוסף, כדי שלא לאכול שני תבשילים בסעודה מפסקת.
מטרת כל ההלכות הנוגעות לסעודה מפסקת היא לשוות לסעודה זו אופי של סעודה ענייה ושפלה, כפי הראוי לסעודה הסמוכה לתשעה באב. לגודל הצער על חורבן המקדש, ראוי היה להחמיר יותר בדיני סעודה זו, ולהגביל את סוגי המאכלים שאפשר לאכול בה עוד יותר, אך חכמים נמנעו מלעשות זאת, כדי שלא להכביד על הציבור יותר מדי. עם זאת, אדם שיש בכוחו, ראוי שימעט עד כמה שניתן בכבוד סעודה זו, ומי שאפשר לו, יאכל בסעודה זו רק פת יבשה ומים. כך כותב הרמב"ם בסוף ההלכות הנוגעות לסעודה מפסקת: "זו היא מדת כל העם, שאינם יכולים לסבול יתר מדאי, אבל חסידים הראשונים כך היה מנהגם, ערב תשעה באב היה נוטל כל אחד מהם פת יבשה במלח, ושורה במים, ויושב לבדו בין תנור וכירים (מקום שפל ובזוי) ואוכל, ושותה קיתון (כד) של מים בדאגה ובשיממון ובבכייה כמי שמתו מוטל לפניו. וכך ראוי לחכמים לעשות או קרוב לזה. ומימי לא אכלתי בסעודה מפסקת תבשיל, אפילו תבשיל של עדשים".
גם מי שמחמיר על עצמו ואוכל רק לחם ומים, לא ימעט בכמות האכילה והשתייה אלא יאכל וישתה כפי הצורך, כדי שיוכל להתענות כראוי.
<h3>הטבלת הפת באפר</h3>
מסופר בתלמוד הירושלמי שלקראת סיום סעודה מפסקת, היה האמורא רב טובל פרוסת לחם באֵפֶר, ואומר 'זוהי סעודת תשעה באב', לקיים מה שנאמר: "וַיַּגְרֵס בֶּחָצָץ שִׁנָּי (שבר את שיני בחצץ) הִכְפִּישַׁנִי (הכניע אותי) בָּאֵפֶר". ויש הנוהגים לעשות כמנהג רב, ובסוף הסעודה מטבילים פת באפר ואומרים: 'זוהי סעודת תשעה באב'.
<h3>ישיבה על הרצפה</h3>
נוהגים לשבת על הרצפה כאבלים בסעודה מפסקת, כדי שהסעודה תהיה סעודה שפלה. ויש הנזהרים שלא לשבת ישירות על הרצפה, אלא להניח איזה דבר בין הגוף לרצפה, וזאת על פי הקבלה. אדם שהישיבה על הרצפה קשה לו, יכול לשבת על כיסא נמוך או להניח תחתיו כרית, כדי שהישיבה תהיה לו נוחה יותר.
נשים, יש מהן שנוהגות לשבת על הקרקע בסעודה מפסקת, ויש מהן שאינן נוהגות לשבת על הקרקע.
<h3>אכילת הסעודה ביחידות</h3>
אין אוכלים סעודה מפסקת בחבורה, אלא כל אחד יושב לבדו ואוכל, לקיים מה שנאמר במגילת איכה: "יֵשֵׁב בָּדָד וְיִדֹּם כִּי נָטַל עָלָיו" (קיבל עליו את עול הייסורים). במיוחד יש להיזהר ששלושה גברים לא יאכלו יחד, כדי שלא יתחייבו בזימון. זאת כיוון שהזימון מורה על קביעות, ואיננו רוצים לתת אופי קבוע לסעודה זו, שכן אנו מייחלים שתתבטל במהרה ותיהפך לששון ולשמחה.
<h3>הגדרת סעודה מפסקת</h3>
סעודה מפסקת היא סעודה שמתקיימת בערב תשעה באב אחר חצות היום, ואין אוכלים אחריה סעודת קבע נוספת. אך סעודה שמתקיימת אחר חצות ועתידים לאכול אחריה סעודת קבע נוספת, אינה נחשבת סעודה מפסקת, ודינה ככל הסעודות בתשעת הימים, שמותר לאכול בהן כמה מיני תבשילים, ובחבורה וכיוצא בזה.
<h3>המנהג לאכול שתי סעודות אחר חצות</h3>
על סמך זה, נהגו בארצות אשכנז לאכול בערב תשעה באב אחר חצות שתי סעודות. סעודה ראשונה אכלו לפני תפילת מנחה, ובסעודה זו הרבו באכילה ולא הקפידו על כל הדינים המיוחדים של סעודה מפסקת. ולאחר סיום הסעודה וברכת המזון, נהגו ללכת לבית הכנסת, להתפלל תפילת מנחה, ולאחר מכן לאכול סעודה נוספת עם פת וביצה, ובה הקפידו על כל דיני הסעודה המפסקת. שני טעמים למנהג זה. טעם ראשון הוא שבדרך זו ניתן לאכול בסעודה הראשונה ללא הגבלה, ולהתכונן כראוי לקראת התענית. וטעם שני שנהגו להרבות קצת בסעודה הראשונה, הוא כדי להגביר את האמונה בבניין המקדש ולחזק את הציפייה לגאולה, ולעשות זכר לששון ולשמחה שיהיו כאשר ייבנה המקדש, ותשעה באב ייהפך לששון ושמחה.
אף שמנהג זה הובא ברמ"א, דעתם של רבים מהאחרונים לא הייתה נוחה ממנו, והם ראו בו הַעֲרָמָה. זאת מכיוון שהסעודה השנייה נעשית כאשר הסועדים כבר שבעים מהסעודה הראשונה, ונמצא שהסעודה השנייה היא סעודת עראי; וממילא הסעודה הראשונה נחשבת סעודה מפסקת, ויש לנהוג בה לפי דיני סעודה מפסקת. אחד האחרונים הסביר את העובדה שמנהג זה הובא על ידי הרמ"א, בכך ש"רבינו הרמ"א אוהב ישראל היה וטרח ליישב המנהג, אבל מנהג זה אינו נכון".
המשנה ברורה הביא את דברי ההסתייגות של האחרונים ממנהג זה, אך לאחר מכן הביא את דברי אחד מגדולי האחרונים, בעל האליה רבה, שקיבל מנהג זה, וכתב: "אומר אני, שכל זמן שאדם עושה כן ומכוון לשם שמיים, שהתענית לא תזיק לו, הרשות בידו לנהוג כן, אך יקפיד שלא לשֹֹבוע יותר מדי בסעודה הראשונה, כדי שיוכל לאכול אחר תפילת מנחה סעודת קבע, ואכילתו לא תהיה אכילה גסה (אכילה שאדם מואס בה, שאינה נחשבת כאכילה)".
למעשה, רצוי לאכול סעודה אחת ולהקפיד בה על כל ההלכות הנוגעות לסעודה מפסקת, כפי דעת רוב האחרונים. עם זאת, מי שאוכל שתי סעודות כדי שהתענית לא תזיק לו, כפי שנהגו בארצות אשכנז, יש לו על מי לסמוך, אך עליו להקפיד שלא לשבוע יותר מדי בסעודה הראשונה, וכן לאכול לחם בסעודה השנייה, כדי שהיא תחשב סעודת קבע.
<h3>סיום הסעודה ותחילת התענית</h3>
דיני התענית חלים בשקיעת החמה, לכן יש לסיים את הסעודה המפסקת עד שקיעת החמה. ואף שישנו ספק אם הזמן שבין שקיעת החמה לצאת הכוכבים שייך ליום הקודם או ליום הבא, מחמירים בתשעה באב, שחיובו מדברי נביאים ('דברי קבלה'), כפי שמחמירים בדברים שחיובם מהתורה. ויש לשים לב גם לחליצת הנעליים בזמן, שכן פעמים שאוכלים סעודה מפסקת עד קרוב לשקיעת החמה, ונותנים את הדעת לסיים את האכילה לפני השקיעה, אך לא שמים לב שגם את נעלי העור יש לחלוץ לפני שקיעת החמה.
<h2>פרק נג - דיני התענית</h2>
חמש פורענויות אירעו לעם ישראל בתשעה באב:
א. נגזר על דור המדבר שלא ייכנסו לארץ ישראל, עונש על חטא המרגלים.
ב. נחרב בית המקדש הראשון.
ג. נחרב בית המקדש השני.
ד. נלכדה העיר ביתר על ידי הרומאים אחר החורבן השני, ונהרגו בה עם רב מישראל.
ה. ירושלים נחרשה על ידי הרומאים אחר חורבנה, ודבר זה ביטא את חורבנה הגמור.
חורבן המקדש הוא הפורענות הקשה מכל הפורענויות שעם ישראל עבר, ופורענות זו היא השורש לכל הצרות והייסורים הכלליים והפרטיים בעם ישראל.
מכיוון שתשעה באב הוא יום שאירעו בו פורענויות גדולות כל כך, נוהגים בו מנהגי אבלות חמורים, כפי שנוהג אדם היושב שבעה על אחד מקרוביו. כך אמרו חכמים: "כל איסורים הנוהגים באָבֵל, נוהגים בתשעה באב. אסור ברחיצה, בסיכה, בנעילת הסנדל, בתשמיש המִטה (יחסי אישוּת) ובלימוד תורה".
תשעה באב, מלבד היותו יום אֵבֶל, הוא גם יום תענית, ולכן הוא אסור גם באכילה ובשתייה. תכלית התענית היא לעורר את הלבבות לכך שמעשינו הרעים ומעשי אבותינו הם אלו שגרמו את חורבן המקדש, כדי שמתוך כך נתעורר להיטיב את מעשינו, ונזכה לבניין המקדש.
<h3>דין חולה בתשעה באב</h3>
אדם חולה, אפילו במחלה שאין בה סכנה, רשאי לאכול ולשתות בתשעה באב, כיוון שגופו זקוק למזון ושתייה כדי להתגבר על המחלה.
<h3>מעוברת</h3>
אישה מעוברת צריכה לצום בתשעה באב. אך אישה מעוברת שהריונה קשה או שאינה חשה בטוב, כגון שהיא סובלת מחולשה יתרה, מסחרחורות, מבחילות והקאות תכופות וכיוצא בזה, אינה צריכה להתענות, ובפרט בחודשי ההיריון הראשונים, שהעובר חלוש.
<h3>יולדת</h3>
יולדת בשלושים הימים הראשונים לאחר לידתה, נחשבת כחולה ופטורה מהתענית, כיוון שרושם הלידה ניכר עדיין בגופה והיא חלושה מחמת הלידה.
בארצות אשכנז נהגו להחמיר, ותלו את פטור היולדת מהתענית, לאחר שבעה ימים מהלידה, בהרגשתה. יולדת שמרגישה חלושה, פטורה מהתענית, אך יולדת שמרגישה כבריאה לחלוטין, תתענה, ואם במשך התענית תרגיש היולדת חולשה וכדומה, תפסיק את התענית, ובפרט אִם היא מניקה.
<h3>מניקה</h3>
אישה מניקה חייבת להתענות בתשעה באב, אלא אם כן היא מרגישה חולשה, או שאין לה די חלב ואין לתינוק מה לאכול.
כאשר תשעה באב חל בשבת והתענית נדחית ליום ראשון, חובת התענית קלה יותר מאשר בשנים רגילות, שבהן התענית חלה בתשעה באב, היום בו נחרב המקדש. יש סוברים שבשנים אלו נשים מעוברות ונשים מניקות פטורות מהצום לגמרי, ויש חולקים וסוברים שעליהן להתחיל ולצום, ואם תרגשנה שלא בטוב תאכלנה ותשתינה, וכן יש לנהוג.
הפטורים מן התענית, לא יענגו את עצמם בבשר ויין, ולא יאכלו תפנוקים ומותרות, אלא יאכלו וישתו כפי צורכם, ואם אפשר להם, יתענו במשך הלילה. כל זאת כדי לשתף את עצמם עם הציבור.
<h3>קטנים</h3>
ילדים קטנים מגיל בר מצווה אינם חייבים להתענות בתשעה באב, כיוון שחכמים לא חייבו לחנך קטן למצווה שקיומה יסב לו צער. אף שילדים אינם חייבים להתענות, אם הם הגיעו לחינוך, יש לחנכם שיאכלו בתשעה באב רק מאכלים פשוטים, כדי שיתאבלו עם הציבור.
<h3>בליעת גלולה לרפואה</h3>
אדם הצריך לבלוע גלולה כדי שלא יחלה, יבלע את הגלולה ללא מים. ואם אין באפשרותו לבלוע את הגלולה ללא מים, ישתה מעט מים כדי לבלוע את הגלולה.
<h3>אדם בריא הזקוק לאכילה או שתייה כדי שלא יחלה</h3>
אדם בריא, הזקוק לאכילה או לשתייה כדי שלא יחלה, רשאי לאכול או לשתות לשיעורין, כפי הנדרש כדי שלא יחלה. שתייה או אכילה 'לשיעורין' הן שתייה או אכילה של שיעור מועט של אוכל או שתייה (כ-40 סמ"ק שתייה או 30 סמ"ק מזון), ולאחריהן המתנה של תשע דקות, ושוב שתייה או אכילה של שיעור מועט, וחוזר חלילה; כפי הנצרך כדי שלא להגיע למצב של חולי. בשונה מחוֹלֶה, שחובת התענית אינה חלה עליו ומותר לו לאכול כהרגלו, על אדם בריא חלה חובת התענית, והיתר אכילתו הוא רק כדי למנוע מעצמו מחלה. לכן עליו לאכול או לשתות רק כפי ההכרח, ולעשות זאת לשיעורין, כדי למעט באיסור עד כמה שניתן. לדוגמה: חייל הנמצא בעמדת שמירה במקום חם מאוד, ועלול להתייבש אם לא ישתה מים כל היום, אינו רשאי לאכול, כיוון שחובת התענית חלה עליו, אך מותר לו לשתות מים בכמות הדרושה כדי שלא יתייבש, וכדי למעט באיסור, עליו לשתות לשיעורין.
<h2>פרק נד - רחצה</h2>
בתשעה באב אסור לרחוץ את הגוף, כדרך אבלים השרויים בצערם ואינם פונים לרחוץ את גופם כדי להתנאות או לשם תענוג. לא רק את הגוף אסור לרחוץ, אלא גם אברים בודדים, ואפילו אבר קטן כאחת האצבעות.
<h3>רחצה שאינה של תענוג</h3>
הרחצה האסורה היא רחצה לשם תענוג, אבל רחצה שאינה לשם תענוג מותרת. לכן אדם שידיו התלכלכו, רשאי לרחוץ את ידיו ולהסיר את הלכלוך, אך יקפיד לשטוף רק את האזור המלוכלך, ולא את כל ידו. וכן אדם שבקוּמוֹ בבוקר, הצטברו סביב עיניו הפרשות שדרכו לרחצן, רשאי לרחוץ את עיניו. וכן אדם המכין אוכל למוצאי הצום, רשאי לשטוף את האוכל במידת הצורך, אף שתוך כדי השטיפה ידיו תירטבנה.
<h3>שטיפת הפה וצחצוח שיניים</h3>
כאשר קמים משינת הלילה, אסור לשטוף את הפה במים ולפלוט את המים החוצה. ואף שמטרת השטיפה אינה לשם תענוג אלא לשם ניקיון וסילוק ריח לא נעים מהפה, היא נאסרה, כיוון שיש לחשוש שמא אדם יבלע מעט מן המים תוך כדי שטיפת הפה. כאשר יש לאדם צער גדול מכך שאינו יכול לשטוף את פיו, מותר לשטוף את הפה, אך יש להקפיד להטות את הראש למטה, כדי שהמים לא ייבלעו בטעות, ולפלוט מהפה את כל המים.
מותר לנקות את הפה עם משחת שיניים ללא שימוש במים, כדי למנוע ריח לא נעים, אף כאשר מניעת השטיפה אינה כרוכה בצער גדול, כיוון שמשחת שיניים אינה ראויה לאכילה.
<h3>נטילת ידיים לאכילת לחם ולברכת כהנים</h3>
מותר ליטול ידיים לצורך מצווה, כיוון שרחיצה זו אינה לשם תענוג. לכן, חולה הנצרך לאכול לחם בתשעה באב, ייטול את ידיו לפני האכילה כרגיל. וכן כהנים המברכים ברכת כהנים, ייטלו את ידיהם לפני ברכת כהנים כרגיל.
<h3>נטילת ידיים בהשכמת הבוקר</h3>
נטילת הידיים בהשכמת הבוקר מותרת גם היא, כיוון שמטרתה להסיר את הרוח הרעה השורה על הידיים, והסרת רוח רעה דומה להסרת לכלוך, המותרת. אמנם בנטילת הבוקר אין נוטלים את כל כף היד, אלא רק את אצבעות הידיים עד מקום חיבורן לכף היד, ודי בנטילה זו כדי להסיר את הרוח הרעה.
<h3>נטילת ידיים לקראת התפילה ולאחר עשיית צרכים</h3>
כפי שמותר לאדם ליטול ידיים בקומו משנתו בבוקר, כן מותר ליטול את הידיים לקראת התפילה, לאחר עשיית צרכים או לאחר נגיעה במקומות המכוסים בגוף, כיוון שרחיצות אלו אינן לשם תענוג. גם בנטילות אלו, אין נוטלים את כל כף היד אלא רק את אצבעות הידיים עד מקום חיבורן לכף היד, זאת כיוון שיש הסוברים שאין חובה ליטול את כל כף היד בנטילות אלו, גם בכל השנה. ואף שבכל השנה, יש להחמיר וליטול את כל כף היד, בתשעה באב אסור לרחוץ את הידיים ללא צורך, ולכן מחמירים בנטילות אלו, שתוקף חיובן פחוּת מחיוב נטילת ידיים ללחם, ונוטלים רק את אצבעות הידיים, כפי עיקר ההלכה.
<h3>שימוש בממחטות לחות</h3>
אסור לרחוץ את הגוף בעזרת בד רטוב הספוג במים. אמנם כאשר הבד רטוב במידה מועטה, מותר להעביר בד זה על הגוף, כיוון שאין זו רחיצה. 'רטיבות במידה מועטה' היא רטיבות כזו שידו של הנוגע בבד נרטבת רק מעט, במידה שאינה מרטיבה חפצים אחרים שהיא נוגעת בהם ('טופח שלא על מנת להטפיח'). לכן, הרוצה להשתמש בממחטות לחות כדי להתרענן, ישער מהי הרטיבות המצויה בהם, ואם הם רטובים במידה מועטה, מותר להשתמש בהם ולנגב את הגוף.
כאשר ישנו לכלוך על הגוף, מותר להשתמש בממחטות לחות גם כאשר הן רטובות במידה מרובה, כיוון שרחיצה לצורך הסרת לכלוך מותרת.
<h2>פרק נה - נעילת הסנדל</h2>
בתשעה באב אין נועלים נעליים, כדרך אבלים, שהולכים יחפים. האיסור הוא בנעלי עור, כיוון שנעלי עור מגינות על הרגל כראוי, ועל ידן אין מרגישים את קושי הארץ. אך מותר ללכת בנעליים העשויות מבד או בכפכפים העשויים מפלסטיק רך שההולך בהן מרגיש את קושי הארץ, והרגשתו קרובה להרגשת אדם ההולך יחף.
רמז יש באיסור נעילת הנעליים, הבא לעורר אותנו לתקן את עוון שנאת החינם, שבגללו נחרב בית המקדש. מובא בחז"ל, שבכסף שקיבלו האחים עבור מכירת יוסף, הם קנו נעליים. שנאת האחים את יוסף ומכירת יוסף הם השורש לשנאת החינם ולכל העברות שבין אדם לחברו שהיו בבית המקדש השני, ונמצא אפוא שהנעליים מזכירות את שורש הפירוד והמחלוקת שבעם ישראל. לכן בתשעה באב אין נועלים נעליים, כדי להתעורר לתקן חטא זה. "ואם נחרבנו, ונחרב העולם עמנו על ידי שנאת חינם, נשוב להבנות, והעולם יבַּנה עִמנו על ידי אהבת חינם".
<h3>נעלים איכותיות שאין בהן עור</h3>
בזמננו, מצויות מאוד נעליים איכותיות העשויות מחומרים סינטטיים, שאין בהן עור, והן מגִנות על הרגל כראוי. יש הסוברים שאסור ללכת בנעליים אלו בתשעה באב, ואף שאין בנעליים אלו עור, אין האיסור תלוי בחומר שהנעליים עשויות ממנו אלא באיכותן. ומה שאמרו חכמים שהאיסור הוא דווקא בנעלי עור, זאת משום שזהו חומר הגלם שממנו ייצרו נעליים איכותיות בזמנם, אך אין האיסור תלוי בכך. ויש סוברים שמותר ללכת בנעליים אלו בתשעה באב, כיוון שאין בהן עור. ואף שהן איכותיות ומגִנות על הרגל כראוי, חכמים אסרו נעלי עור בלבד, כיוון שזה מה שהיה מצוי בזמנם, ולא אסרו נעליים העשויות מחומר אחר. להלכה, יש לחוש לסברת האוסרים, ולהימנע מהליכה בנעליים איכותיות בתשעה באב אף שאין בהן עור.
טעם פנימי יש לאיסור ההליכה בנעלי עור בתשעה באב, והוא שהפשטת עור הבהמה והפיכתו לנעליים מבטאות את מעלת האדם ושלטונו על כל הבריאה, ואלו נפגמו בחורבן המקדש. כידוע, ארבע מדרגות ישנן בבריאה: דומם, צומח, חי ומדבר. מעלת הצומח על פני הדומם ניכרת בכך שהצמחים משתמשים בחלקי הדומם, באדמה ובמים, לצורך גידולם, ומעלת בעלי החיים על פני הצומח ניכרת בכך שבעלי החיים אוכלים את הצמחים. מעלת האדם על פני בעלי החיים ניכרת בכך שהוא אוכל את בשרם, וביותר היא ניכרת בכך שהוא מפשיט את עורם, והופך אותו למנעלים לרגליו. בזה ניכר שהאדם הוא נזר הבריאה, מדרגתו היא מעל כל חלקי הבריאה ותפקידו לרוממם, שיהיו כלי לגילוי שם ה' בעולם. חורבן המקדש נגרם מכך שעם ישראל לא מילא את ייעודו, ולא רק שהוא לא רומם את כל חלקי הבריאה, אלא התנהגותו הייתה פחותה משל הבהמות, כמו שנאמר: "יָדַע שׁוֹר קֹנֵהוּ וַחֲמוֹר אֵבוּס בְּעָלָיו יִשְׂרָאֵל לֹא יָדַע עַמִּי לֹא הִתְבּוֹנָן". לכן, ביום שחרב בו בית המקדש מחמת עוונותינו, לא ראוי ללכת בנעלי עור ולבטא את עליונותו ושלטונו של האדם על בעלי החיים.
<h3>נעל שיש בה מעט עור</h3>
מטרת הנעל היא לכסות את הרגל ולהגן עליה. לכן גם נעל שיש בה רק מעט עור, אסור ללכת בה, כל שמטרת העור היא להגן על הרגל או לכסות אותה. אך נעל העשויה מחומר שאינו עור, ויש בה רצועות עור שנועדו להחזיק את הנעל שלא תישמט מהרגל, או שיש בה קישוט מעור, מותר ללכת בה, כיוון שהעור אינו מגן על הרגל ואינו מכסה אותה.
<h3>נעילת נעלי עור שלא לשם תענוג</h3>
כאשר הליכה ללא נעלי עור עלולה לגרום לפציעה או לנזק, או שהיא כרוכה בטרחה רבה, מותר לנעול נעלי עור, כיון שנעילת נעלי העור אינה לשם תענוג. לכן, אדם הצריך ללכת במקום שמצויים בו מזיקים כנחשים ועקרבים, או שהוא צריך ללכת לדרך ארוכה, או שהוא צריך ללכת במקום שיש בו בוץ ורפש, ינעל נעליים שאין בהן עור, כדי להגן על רגליו. ואם אין לו נעליים שאין בהן עור, ינעל נעלי עור, כיוון שמטרת נעילתן אינה לשם תענוג. וטוב במקרה כזה לתת מעט עפר בנעליים.
וכן חיילים הנמצאים בפעילות מבצעית, ינעלו את הנעליים הטובות ביותר למילוי תפקידם, אף אם יש בהן עור, כיוון שמטרת נעילתן אינה לשם תענוג. אך חיילים הנמצאים בבסיס לא ינעלו נעלי עור, אף כשהם ניצבים בעמדת שמירה.
<h3>איסור נעילת הסנדל לילדים קטנים</h3>
ילדים קטנים שהגיעו לגיל חינוך, לא ינעלו נעלי עור בתשעה באב, כדי להתחנך למצוות.
<h2>פרק נו - סיכה ותשמיש המיטה</h2>
<h3>סיכה</h3>
בתשעה באב אסור לסוך את הגוף לשם תענוג. לכן אסור למרוח על הגוף קרם ידיים, קרם פנים ושאר משחות ושמנים שמעדנים את העור.
<h3>סיכה שלא לשם תענוג</h3>
הסיכה האסורה היא סיכה לשם תענוג, אך סיכה שלא לשם תענוג מותרת. לכן אדם שיש לו פצע, רשאי למרוח משחה לטיפול בפצע, כיון שאין זו סיכה לשם תענוג אלא לצורך רפואי. וכן מותר למרוח על הגוף קרם להרחקת יתושים. ההיתר למרוח משחה לצורך רפואי הוא גם כאשר המשחה מעדנת את העור. לדוגמה: אדם שעור ידיו יבש מאוד, והיובש גורם לו לכאב, רשאי למרוח על ידיו קרם ידיים המעדן את העור.
מותר להשתמש בתכשיר העשוי למנוע ריח זיעה, כיון שאין זו סיכה לתענוג, אלא לסילוק נזק.
<h3>איפור</h3>
אסור לנשים להתאפר בתשעה באב, כשם שאסור לאישה אבלה להתאפר. איפור הנמרח על הגוף כמשחה, אסור גם משום שמריחתו על הגוף נחשבת לסיכה.
<h3>כלה</h3>
מותר לכלה בשלושים הימים הראשונים שלאחר נישואיה להתאפר, לרחוץ את פניה ולסוך אותם, כדי שלא תתגנה על בעלה.
<h3>תשמיש המיטה</h3>
אחד מחמשת העינויים שחייבים בהם בתשעה באב הוא האיסור לקיים יחסי אישוּת ('תשמיש המיטה'). אפשר שהטעם הפנימי לכך הוא שהקשר בין הקב"ה לכנסת ישראל נמשל במגילת שיר השירים לקשר שבין איש לאשתו, והגלות מתוארת בה כריחוק של האיש מאשתו. בעקבות הריחוק שבין הקב"ה לכנסת ישראל, נפגם במידת מה הקשר המקודש בין כל איש ואשתו, ונפגעת יכולתם להתקשר זה לזה ולהתאחד בשלמות. לכן בתשעה באב, היום שאירע בו החורבן והקב"ה התרחק מאתנו, מבטאים ריחוק זה בריחוק בין איש לאשתו.
כדי להתרחק מן העברה, נכון שהאיש והאישה יימנעו ממגע זה בזה, ולא יישנו בלילה במיטה אחת.
<h2>פרק נז - לימוד תורה</h2>
<h3>איסור לימוד תורה והדברים המותרים בלימוד</h3>
אסור ללמוד תורה בתשעה באב, כיוון שהתורה משמחת לב, כמו שנאמר: "פִּקּוּדֵי ה' יְשָׁרִים מְשַׂמְּחֵי לֵב", ואין לעשות דברים משמחים בתשעה באב, שכן הוא יום של צער ואבלות. מותר ללמוד דברי צער ופורענות, ואף שמתיקות התורה המעוררת את שמחת הלב קיימת בכל לימוד, התוכן המצער של הלימוד מפיג את שמחת הלימוד. לכן מותר ללמוד פרקי תנ"ך ומדרשי חז"ל העוסקים בצער ובפורענות, כמגילת איכה, ספר איוב, פרקי הפורענות בספר ירמיה, מדרש איכה ואגדות החורבן. ואם בתוך לימוד דברי הצער והפורענות, יש גם דברים שאינם נוגעים לצער וחורבן, יש לדלג עליהם. מותר ללמוד בתשעה באב גם הלכות הקשורות למצבים מצערים, כגון הלכות אבלות, הלכות תשעה באב והלכות חרם ונידוי.
<h3>לימוד בעיון ובהעמקה</h3>
את הדברים שמותר ללומדם, יש ללמוד בהבנה פשוטה, אך אסור ללומדם בהעמקה ובעיון, כיוון שבלימוד מעמיק, מתיישבים ומתבררים דברים קשים ומורכבים, ויש ללומד שמחה מכך. וכן, אם מתעוררת ללומד קושיה חמורה תוך כדי הלימוד, אסור לטרוח ליישבה, כיוון שיישוב קושיה חמורה מביא לידי שמחה.
<h3>דברי תורה שהם חלק מסדר התפילה</h3>
תפילות היום כוללות בתוכן פסוקים, משניות וברייתות: פסוקי דזמרא הם פרקים מספר תהילים, שירת הים היא פרק מתוך ספר שמות, ובסדר הקרבנות יש משניות, ברייתות ופסוקים שונים. אף על פי כן, מותר בתשעה באב לומר את כל חלקי התפילה שרגילים לאומרם בכל יום, כיוון שהאיסור לומר דברי תורה הוא בדרך לימוד, אבל מותר לומר דברי תורה בדרך תפילה, מתוך כוונה לשבח את ה' ולעורר את הלב להתפלל בהכנעה.
<h2>פרק נח - עשיית מלאכה</h2>
<h3>עשיית מלאכה עד חצות</h3>
נהגו שלא לעשות מלאכה בתשעה באב עד חצות היום, כדי שלא להסיח את הדעת מהאבלות. לכן אסור לשטוף כלים שאין זקוקים להם בתשעה באב, אסור להכין אוכל לצורך הסעודה שאוכלים במוצאי הצום, אסור לנקות ולשטוף את הבית, אסור לתקן מכשירים שהתקלקלו וכיוצא בזה. מלאכות קלות שעשייתן לוקחת זמן מועט, כהדלקת האור וכיבויו, הפעלת מדיח כלים חשמלי וכדומה, מותרות גם לפני חצות, כיוון שעשייתן אינה גורמת להסחת הדעת מהאבלות.
ראוי לירא שמיים שלא לעשות מלאכה גם אחר חצות היום, כדי שלא להסיח דעתו מן האבלות.
יש נשים מיוצאות ספרד הנוהגות לסדר ולנקות את הבית לאחר חצות היום, כיוון שבזמן מנחה של תשעה באב נולד המשיח, לכן עושים בזמן זה דברים המבטאים את אמונת הגאולה.
<h3>מסחר</h3>
קניית חפצים ומכירתם כלולות במנהג שלא לעשות מלאכה עד חצות היום, לכן אין לפתוח חנויות בתשעה באב עד חצות, ואין לקנות חפצים באתרי מכירות במרשתת עד חצות. לאחר חצות, מותר לקנות דברים שמותר לקנותם בתשעת הימים, אך יש לעשות זאת כבדרך אגב ולא להקדיש לכך זמן ניכר, כיוון שהקובע עצמו לעשות מלאכה בתשעה באב, אינו רואה סימן ברכה מאותה מלאכה.
<h3>מכירת אוכל</h3>
מכירת אוכל אינה כלולה במנהג שלא לעשות מלאכה עד חצות היום, כיוון שילדים קטנים ואנשים חולים שאינם מתענים בתשעה באב, זקוקים למזון. לכן בעל חנות מכולת שנמכרים בה דברי מאכל ומשקה, רשאי לפתוח את חנותו לפני חצות. ויש שנהגו לפתוח את חנויות האוכל רק לאחר שהציבור סיים להתפלל תפילת שחרית ולומר קינות.
<h3>'דבר האבד'</h3>
המנהג שלא לעשות מלאכה ולהימנע ממסחר בתשעה באב עד חצות היום, אינו כולל מלאכה או מסחר שתכליתם למנוע הפסד כספי. לדוגמה: צינור מים שהתפוצץ והמים זורמים ממנו והולכים לאיבוד, מותר לתקנו בתשעה באב; וכן אדם שמוכר שרפרפים נמוכים לתשעה באב, רשאי למכור אותם בתשעה באב, שכן אם לא ימכרם בתשעה באב, יהיה לו הפסד כספי.
<h3>עשיית מלאכה על ידי גוי</h3>
מותר לאדם לבקש מגוי שיעשה מלאכה עבורו בתשעה באב, כיוון שאין דעת היהודי מוסחת מהאבלות כאשר הגוי עושה מלאכה עבורו. אבל אין לעשות על ידי גויים מלאכה הנעשית בעסק גדול והיא ניכרת לרבים, כיוון שיש חשש שאנשים לא ישימו לב שהמלאכה נעשית על ידי גויים, ויסברו שמותר לעשות מלאכה בתשעה באב. לכן אדם שיש לו חנות, אינו רשאי לפתוח את חנותו על ידי גוי לפני חצות, כיוון שפתיחת חנות היא דבר גלוי וניכר.
<h2>פרק נט - ישיבה ושינה בתשעה באב</h2>
<h3>ישיבה על הארץ</h3>
בתשעה באב יושבים על הארץ כדרך אבלים, כדי לבטא את האבלות על חורבן המקדש ולהראות שבלי בית המקדש אנו במצב שפל וירוד. ויש הנזהרים שלא לשבת ישירות על הרצפה, אלא להניח איזה דבר בין הגוף לרצפה, וזאת על פי הקבלה. אדם שהישיבה על הרצפה קשה לו, יכול לשבת על כיסא נמוך או להניח תחתיו כרית, כדי שהישיבה תהיה לו נוחה יותר. ומי שגם ישיבה כזו קשה לו, יכול לשבת על כיסא רגיל, כיוון שישיבתו על כיסא אינה לשם תענוג.
<h3>ישיבה על כיסא באוטובוס ובמכונית</h3>
אדם הנוסע במכונית או באוטובוס, רשאי לשבת על כיסא, כיוון שיסוד האיסור לשבת כל כיסא הוא במנהג, ומסתבר שלא נהגו כן כאשר אין אפשרות לשבת על הארץ או לעמוד בנוחות.
<h3>ישיבה על כיסא מחצות היום</h3>
המנהג לשבת על הארץ נוהג רק עד חצות היום, כיוון שבזמן מנחה של תשעה באב נולד המשיח. וטעם נוסף הוא שבית המקדש נחרב בחצות היום, וחורבן בית המקדש היה כפרה לעם ישראל, שכן הקב"ה שפך את חמתו על העצים והאבנים של בית המקדש, ולא שפך את חמתו על עם ישראל; ונמצא שבעומק הצרה טמונה ישועה. לכן בחצות היום מפחיתים מעט מתוקף האבלות של תשעה באב, וחוזרים לשבת על כיסא.
הגבלת האבלות עד חצות היום נאמרה רק בנוגע לאיסור לשבת על כיסא, שיסודו במנהג, אך הדברים האסורים בתשעה באב מן הדין, אסורים כל היום עד צאת הכוכבים, ובהם אין הבדל בין הזמן שלפני חצות היום לזמן שאחריו.
<h3>דרך השינה בתשעה באב</h3>
ראוי לאדם למעט מכבודו ומהנאתו בתשעה באב בכל מה שאפשר, לכן טוב להצטער מעט בדרך השינה בתשעה באב, לדוגמה: במקום לישון על מיטה, טוב לישון על מזרון על הארץ; הרגילים לישון עם כרית, טוב שישנו בלי כרית, וכיוצא בזה. נשים בהיריון ואנשים חלושים שקשה להם לצער את עצמם, או אנשים שלא יוכלו להירדם אם יֵשָנו מדרך השינה שרגילים בה, יכולים לישון כהרגלם. ויש שנוהגים להניח אבן קטנה תחת מקום הראש, זכר למה שנאמר: "וַיִּקַּח אֶת הָאֶבֶן אֲשֶׁר שָׂם מְרַאֲשֹׁתָיו", שעל כך דרשו חז"ל שיעקב אבינו בשוכבו בהר המוריה, ראה ברוח הקודש שבית המקדש עתיד להיחרב, והניח אבן תחת ראשו לאות אבל.
<h2>פרק ס - דינים שונים בתשעה באב</h2>
<h3>אמירת שלום</h3>
אסור לאדם לברך את חברו לשלום בתשעה באב. 'שלום' הוא מלשון שלמות, ואמירת שלום היא תפילה ואיחול לאדם שלא יִמָצֵא שום חסרון בענייניו, ומתוך כך השלום והשלווה יהיו מנת חלקו. בתשעה באב, הרגשות המתאימים אינם רגשות של שלום ושלווה, אלא רגשות של צער וכאב על חסרון המקדש. לכן ברכת שלום אינה מתאימה ליום זה.
אדם שחברו בירכו לשלום מתוך חוסר ידיעה, לא ישיב לו בברכת שלום, אלא יסביר שהוא נמנע מלהשיב לו כיוון שבתשעה באב אסור לברך לשלום. ואם הדבר כרוך באי נעימות, ישיב לו שלום בקול נמוך ובכובד ראש.
אסור גם לומר 'בוקר טוב' או 'ערב טוב', כיוון שאמירות אלו הן תחליף לברכת שלום. אך מותר לאדם לנענע בראשו לחברו לאות שלום. וכן מותר לאדם לברך את חברו בברכת 'מזל טוב' או בברכת 'רפואה שלמה', שכן לא אסרו חכמים להתפלל על חברו ולברכו, אלא אסרו רק לברכו לשלום.
<h3>טיול</h3>
אין לטייל בתשעה באב, כיוון שמפגש עם אנשים תוך כדי טיול, שאינו מכוון לתכלית מעשית, עלול להביא לידי שחוק והיתול. ועוד שאין לאדם לענג את עצמו בטיול בתשעה באב.
<h3>הרמת תינוק</h3>
בתשעה באב אסור להחזיק תינוק שלא לצורך, כיוון שדרך להשתעשע ולשחק עם תינוקות, ומתוך כך אדם עלול להגיע לידי שחוק. כאשר יש צורך לטפל בתינוק או להרגיע אותו, מותר להרימו ולהחזיק אותו כפי הצורך. וכן מותר להרים תינוק לזמן קצר, משום שאין חשש שבזמן כזה יבוא אדם לידי שחוק.
<h3>עישון</h3>
יש סוברים שאף הנוהגים לסמוך על הפוסקים המתירים לעשן כל השנה, לא יעשנו בתשעה באב. זאת משום שהעונג הנגרם מהעישון גדול מהתענוג הנגרם מרחיצה וסיכה, וכיוון שרחיצה וסיכה אסורים בתשעה באב, כל שכן שהעישון אסור. ויש חולקים וסוברים שמותר לעשן בתשעה באב, משום שאין לאסור עינוגים שלא אסרו אותם חכמים; ועוד שהרגיל בעישון, דעתו אינה מיושבת עליו עד שיעשן, וכשם שמותר לאדם לרחוץ את ידיו מלכלוך שמפריע לו ופוגע ביישוב דעתו, כך גם מותר לעשן כדי ליישב את הדעת. המשנה ברורה פסק להלכה שלכתחילה אין לעשן בתשעה באב, ואדם שקשה לו מאוד שלא לעשן, יעשן אחר חצות בצנעה.
<h3>הליכה לבית הקברות</h3>
לאחר תפילת שחרית, יש הנוהגים ללכת לבית קברות, כדי לעורר את המתים שיבקשו עלינו רחמים, וכדי להכניע את הלב ולומר שבלא בית המקדש, אנו חשובים כמתים. אמנם נכון שלא ללכת לבית הקברות בקבוצה, כי מתוך כך עלולים לדבר בדברים שאינם מתאימים לתשעה באב, ולהסיח את הדעת מהאבלות. יש שהסתייגו ממנהג ההליכה לבית הקברות, כיוון שתשעה באב הוא יום שכוח הטומאה גובר בו, ויש חשש שכוחות הטומאה המצויים בבית הקברות ישפיעו את השפעתם השלילית על הנכנס לבית הקברות.
<h3>קריאת ספרי חכמה וחדשות</h3>
מותר לקרוא בתשעה באב ספרי חכמה, וכן לקרוא חדשות. והמחמיר ונמנע מזה כדי שלא להסיח דעתו מן האבלות, תבוא עליו ברכה.
<h2>פרק סא - סדרי התפילות בתשעה באב</h2>
<h3>מיעוט התאורה</h3>
בתשעה באב מתפללים בנחת ובדרך בכי, כאבלים. אין מדליקים את כל התאורה בבית הכנסת, אלא רק כפי הנצרך לאמירת הקינות ומגילת איכה. זאת כדי להראות שבלא בית המקדש, שהוא אורו של עולם, אנו שרויים בחושך, כמו שנאמר במגילת איכה: "בְּמַחֲשַׁכִּים הוֹשִׁיבַנִי כְּמֵתֵי עוֹלָם".
<h3>הסרת הפרוכת</h3>
לפני תפילת ערבית, מסירים את הפרוכת מארון הקודש, וזאת על פי הפסוק באיכה: "עָשָׂה ה' אֲשֶׁר זָמָם בִּצַּע אֶמְרָתוֹ" (קרע שפת בגדו). על פסוק זה דרשו חכמים שהקב"ה אמר למלאכי השרת שהוא כביכול קורע את בגדיו לאות צער ואבל על החורבן, ומכאן שחורבן המקדש גרם צער לא רק לעם ישראל, אלא גם לקב"ה. הפרוכת מסמלת את בגדיו של הקב"ה, והסרתה מסמלת את קריעתם לאות אבל וצער.
<h3>קריאת מגילת איכה</h3>
בליל תשעה באב קוראים את מגילת איכה, שנכתבה על ידי ירמיהו הנביא סמוך לחורבן, ובה דברי צער וקינות על חורבן המקדש וירושלים. יש מיוצאי אשכנז הנוהגים לקרוא את מגילת איכה מתוך מגילה כשרה הכתובה על קלף, ולברך לפני קריאתה "אשר קדשנו במצוותיו וציוונו על מקרא מגילה". ומנהג יוצאי ספרד וחלק מיוצאי אשכנז שלא לברך לפני קריאת מגילת איכה, כיוון שלדידם, אין מצווה לקרוא את מגילת איכה, ואמירתה היא חלק מסדר הקינות. וכל אחד יעשה כמנהגו.
<h3>הכרזת שנות החורבן</h3>
מנהג יוצאי ספרד להכריז את מניין שנות החורבן לאחר קריאת מגילת איכה, כדי להרבות צער ועוגמת הנפש. וכך עושים: מכבים את האורות בבית הכנסת ומשאירים נר קטן על יד שליח הציבור, ושליח הציבור אומר: "אחינו בית ישראל, שִמעו כי בעוונותינו אנחנו מונים לחורבן בית מקדשנו, לשריפת היכלנו ולגלות שכינת עוזנו ולנפילת עטרת ראשנו, היום כך וכך לחורבן. אוי לנו על חורבן בית המקדש, אוי לנו על שריפת התורה, אוי לנו על הריגת הצדיקים, אוי לנו על צערו של המשיח".
<h3>עיטוף בטלית והנחת תפילין</h3>
מנהג יוצאי אשכנז שלא להתעטף בטלית ושלא להניח תפילין בתפילת שחרית. אין מתעטפים בטלית, על פי הפסוק באיכה: "עָשָׂה ה' אֲשֶׁר זָמָם בִּצַּע אֶמְרָתוֹ" (קרע שפת בגדו), שעליו דרשו חכמים שהקב"ה אמר למלאכי השרת שהוא כביכול קורע את בגדיו לאות צער ואבל על החורבן. הטלית מסמלת את בגדיו של הקב"ה, ואי ההתעטפות בה מסמלת את קריעת הבגדים לאות אבל וצער. ואין מניחים תפילין, כשם שאבל אינו מניח תפילין ביום הראשון לאבלותו. זאת כיוון שהתפילין הן פאר, ולא ראוי לאבל להתפאר בלבישתן, וקל וחומר שלא ראוי להתפאר בלבישת התפילין בתשעה באב, שהוא יום אבל לכל ישראל. בתפילת מנחה, מתעטפים בטלית ומניחים תפילין, כיוון שבשעת המנחה בית המקדש נשרף, וחובם של ישראל נפרע בכך שהקב"ה שפך חמתו על העצים והאבנים, ולא שפך חמתו על עם ישראל. וטעם נוסף הוא שלאחר חצות היום תוקף האבלות נחלש מעט, ומשעה זו נותנים ביטוי מועט לנחמה, להראות שאנו בטוחים בגאולה.
בקרב יוצאי ספרד, נחלקו המנהגים. יש הנוהגים כמנהג יוצאי אשכנז, שלא להתעטף בטלית ושלא להניח תפילין בתפילת שחרית, אך לפני התפילה הם מתעטפים בטלית ומניחים תפילין בבית בצנעה, קוראים קריאת שמע, ולאחר מכן חולצים את התפילין ופושטים את הטלית, והולכים להתפלל בבית הכנסת. ויש הנוהגים על פי האר"י ז"ל, להתפלל בטלית ותפילין כבכל יום, ולפני הקינות חולצים את התפילין ופושטים את הטלית.
אדם הנוהג להניח תפילין בתפילת שחרית, והוא מתפלל בבית כנסת שנוהגים בו שלא להניח תפילין, לא ישנה ממנהג מתפללי בית הכנסת, ולא יניח תפילין. וכן אדם הנוהג שלא להניח תפילין, והוא מתפלל בבית כנסת שנוהגים בו להניח תפילין, לא ישנה ממנהג מתפללי בית הכנסת, ויניח תפילין כמותם.
<h3>ברכת "שעשה לי כל צרכי"</h3>
ברכת "שעשה לי כל צרכי" תוקנה להודאה על נעילת הנעליים, שכן בעזרת הנעליים אדם יכול להסתובב בחוץ ולדאוג לכל צרכיו. כיוון שבתשעה באב אסור לנעול נעלי עור, יש סוברים שאין לברך את ברכת "שעשה לי כל צרכי" בתשעה באב. ויש סוברים שיש לברך ברכה זו בתשעה באב, כיוון שאדם יכול לנעול נעליים שאין בהם עור, וכן דעת המשנה ברורה.
<h3>"עננו"</h3>
כבכל תענית, גם בתשעה באב מוסיפים בתפילת עמידה בקשה מעניין היום, ואומרים "עננו ה' עננו ביום צום תעניתנו וכו'", בברכת "שומע תפילה". זאת משום שברכת "שומע תפילה" היא ברכה כללית, שאפשר להוסיף בה תפילות שונות, וכן סיומה של ברכה זו - "ברוך את ה' שומע תפילה", מתאים לתפילת "עננו", שמבקשים בה שתפילותינו תתקבלנה.
יוצאי ספרד אומרים "עננו" בכל תפילות היום, בערבית, בשחרית ובמנחה; ויוצאי אשכנז אומרים "עננו" רק בתפילת מנחה, מחשש שבמשך היום יצטרך האדם לאכול, ויתברר למפרע שמה שאמר בתפילת ערבית ובתפילת שחרית "ביום צום תעניתנו", לא היה נכון. בתפילת מנחה אין חוששים לזה, כיוון שאפילו אם יזדקק לאכול אחרי תפילת מנחה, הרי התענה עד חצות, ותענית עד חצות יכולה להיקרא צום.
אמנם גם למנהג יוצאי אשכנז, שליח הציבור אומר "עננו" בחזרת הש"ץ כבר בתפילת שחרית. זאת כיוון שאף אם הוא יזדקק לאכול, תפילתו היא תפילת הציבור, ואין חוששים שכל הציבור יזדקק לאכול במשך התענית. בדבר נוסף דינו של שליח הציבור שונה מדין היחיד: בכך שהוא אומר את תפילת "עננו" בחזרת הש"ץ כברכה בפני עצמה, אחרי ברכת "גואל ישראל", שלא כמו יחיד, שאומר "עננו" בברכת "שומע תפילה". הטעם לכך הוא שחכמים לא רצו להוסיף ברכה בתפילת היחיד, ולשנות את מספר הברכות שתיקנו אנשי כנסת הגדולה, שכן היו לאנשי כנסת הגדולה בזה כוונות עליונות. רק בתפילת הציבור, שאיננה התפילה הבסיסית, הוסיפו חכמים עוד ברכה וחרגו ממספר הברכות שתיקנו אנשי כנסת הגדולה. תפילת הציבור היא גם תפילה חשובה יותר, ולכן ראוי להוסיף בה ברכה. הטעם לכך שהסמיכו את תפילת "עננו" לברכת "גואל ישראל" בתפילת הציבור הוא שבספר תהלים, הפסוק "ה' צוּרִי וְגֹאֲלִי" סמוך לפסוק "יַעַנְךָ ה' בְּיוֹם צָרָה", ובתפילת "עננו" אנו מתפללים להיוושע מהצרות שאנו מצויים בהן.
<h3>ברכת כהנים</h3>
מנהג יוצאי אשכנז וחלק מיוצאי ספרד שלא לומר ברכת כהנים בתפילת שחרית, כיוון שאסור לשאול לשלום בתשעה באב, ולמנהגם, ברכת "וישם לך שלום" הנאמרת בברכת כהנים נחשבת כשאלת שלום. ורבים מיוצאי ספרד נוהגים לומר ברכת כהנים בתפילת שחרית, כיוון שברכת "וישם לך שלום" היא תפילה, ולמנהגם, תפילה אינה נחשבת כשאלת שלום. ראיה לדבר היא שאין נמנעים בתשעה באב מאמירת ברכת "שים שלום" בתפילת עמידה.
גם הנמנעים מאמירת ברכת כהנים בתפילת שחרית, אומרים ברכת כהנים בתפילת מנחה הסמוכה לשקיעת החמה, כפי שנוהגים בכל תענית ציבור, כדי שלא לבטל לגמרי את מצוות ברכת כהנים ביום זה.
<h3>אמירת תחנון ו"למנצח"</h3>
אין אומרים וידוי ותחנון בתשעה באב, לא בתפילת שחרית ולא בתפילת מנחה, וכן אין אומרים את הפרק "לַמְנַצֵּחַ וכו' יַעַנְךָ ה' בְּיוֹם צָרָה", שקודם "ובא לציון". זאת כיוון שתשעה באב נקרא 'מועד', כפי שנאמר במגילת איכה: "קָרָא עָלַי מוֹעֵד לִשְׁבֹּר בַּחוּרָי", ואין אומרים תחנון ו"למנצח" במועדים.
הלכה זו מפליאה. תשעה באב הוא היום שמצטערים בו יותר מכל יום אחר בשנה, ולכאורה אין יום מתאים ממנו לומר בו תחנון. אמנם תשעה באב נקרא 'מועד', אך אין הוא מועד של שמחה אלא מועד של פורענות, כפי שנאמר בפסוק: "קָרָא עָלַי מוֹעֵד לִשְׁבֹּר בַּחוּרָי", ומדוע אין אומרים בו תחנון?
התשובה לשאלה זו היא שאכן, תשעה באב הוא זמן של פורענות, אך ירמיהו הנביא קרא לו 'מועד', כדי לרמז על הישועה הטמונה בעומקה של פורענות זו. כיצד? זאת נוכל ללמוד על פי הנאמר בגמרא, שבזמן החורבן כאשר הגויים נכנסו להיכל, הם ראו את הכרובים שבקודש הקודשים חבוקים זה בזה. ונשאלת השאלה: הרי מסופר בגמרא שכאשר עם ישראל לא עשה את רצון ה', היו הכרובים נפרדים זה מזה, ואין לך זמן שעם ישראל לא עשה בו את רצון ה', כמו הזמן שבו נחרב המקדש מחמת עוונותיהם; ואם כן מדוע היו הכרובים חבוקים זה בזה בזמן החורבן?
התשובה לכך היא שגם בשעה הקשה שבה עם ישראל התדרדר וחטא בחטאים גדולים וחמורים, עד שהיה ראוי לעונש כה חמור, לא הסיר הקב"ה את אהבתו מעם ישראל. אדרבה, החורבן התרחש דווקא מתוך האהבה העזה של ה' לעם ישראל, ואמון במעלתו וביכולתו להתגבר על כל הנפילות והמשברים; ולא חלילה מתוך שנאה וייאוש ממעלתו. תכלית החורבן והגלות הייתה להוביל את עם ישראל לתהליך של תיקון, שבסופו הם יהיו ראויים לבניין בית המקדש השלישי. הדבר דומה לתרופה המחלישה מאוד את הגוף, אך מסייעת לו להתגבר על מחלה מסוכנת. לכן בזמן החורבן, היו הכרובים חבוקים זה בזה, כי בשעה זו התעוררה האהבה הגדולה של ה' לעם ישראל, והוא החל לתקנם מעוונותיהם. זו גם כוונת מאמר חז"ל שבתשעה באב נולד המשיח - בתשעה באב נפתח תהליך התיקון, שעל ידו עם ישראל יטוהר ויתעלה לגלות את מעלתו הפנימית בשלמות. אם כן, נמצא שבעומק הפורענות טמונה ישועה, וחורבן בית המקדש השני הוא הצעד הראשון לקראת בנייתו של בית המקדש השלישי. לכן כאשר ירמיהו תיאר את החורבן, הוא השתמש במילה "מועד", כדי לרמוז שאמנם בצד החיצוני, החורבן הוא פורענות, אך בעומקו הוא התחלת התיקון השלם. לכן תשעה באב הוא יום מועד, ובשל כך הוא גם ייהפך לששון ולשמחה, וכדי לבטא זאת, אין אומרים בתשעה באב תחנון.
<h3>הפטרה</h3>
לאחר קריאת התורה, קוראים במנגינת איכה את הפטרת "אָסֹף אֲסִיפֵם" שיש בה דברי תוכחה ופורענות. קריאת ההפטרה בתפילת שחרית בתשעה באב היא בשונה מכל תעניות הציבור, שבהן אין קוראים הפטרה בשחרית. הטעם לכך הוא שבתשעה באב נהגו שלא לעשות מלאכה, לכן אין בקריאת ההפטרה טרחה, אך בשאר התעניות עושים מלאכה, ולכן חכמים לא רצו להאריך את התפילה ולעכב את המתפללים בקריאת הפטרה.
<h3>אמירת הקינות</h3>
נכון להאריך באמירת הקינות עד סמוך לחצות, כדי שלא יבואו לעשות מלאכה לפני חצות. בזמן אמירת הקינות, אין לדבר דברים שלא מעניין הקינות, ואין לצאת מבית הכנסת שלא לצורך, כדי שלא להסיח את הדעת בשעה שהציבור עוסק באבלות בית מקדשנו.
<h3>אמירת 'שיר של יום' ו'פיטום הקטורת'</h3>
יש הנוהגים שלא לומר בסוף תפילת שחרית 'שיר של יום', כיוון שמזמור זה היה נאמר על ידי הלויים בבית המקדש בשיר ובזמר, ואחת המטרות שלשמה אומרים אותו היא כדי לעורר את האדם לעבוד את ה' בשמחה, ואין לעורר את הלב לשמחה בתשעה באב. וכן יש הנוהגים שלא לומר 'פיטום הקטורת', כיוון שבתשעה באב פסקה עבודת הקטורת. בתפילת מנחה משלימים את אמירת חלקים אלו של התפילה, כיוון שתוקף האבלות נחלש מעט לאחר חצות היום. ויש הנוהגים לומר 'שיר של יום' ו'פיטום הקטורת' בתפילת שחרית כבכל יום, וכל אחד יעשה כמנהגו.
<h3>קריאת מגילת איכה ביום</h3>
טוב לקרוא את מגילת איכה שוב ביום, כיוון שיש סוברים שזמן קריאת מגילת איכה הוא ביום. ואף שאנו פוסקים כדעת הסוברים שזמן קריאתה מגילת איכה הוא בלילה, ראוי להחמיר ולקוראהּ שוב ביום, כדי לצאת ידי כולם. ויש הנוהגים לקוראהּ בציבור לאחר התפילה.
<h3>החזרת הפרוכת</h3>
מחזירים את הפרוכת למקומה לקראת תפילת מנחה. הטעם לכך הוא שדווקא האבלות על החורבן מבטיחה את הופעת הגאולה, ולכן עושים מעשה המבטא ביטחון זה. אבלות על אובדן שאינו עתיד לחזור, הולכת ודועכת עם הזמן, כמו שאמרו חכמים: "גזרה על המת שישתכח מן הלב". אבל אבלות על אובדן שעתיד לחזור, אינה דועכת, כמו שהורים המצפים שבנם הנעדר ישוב הביתה, אינם מתנחמים לעולם. נמצא שהאבלות ארוכת השנים של עם ישראל על החורבן מוכיחה שאובדן המקדש הוא אובדן שעתיד לחזור. לכן, לאחר שרוב היום עבר באבל, מבטאים את הביטחון בגאולה בהחזרת הפרוכת למקומה.
<h3>תפילת מנחה</h3>
הנוהגים שלא להתעטף בטלית ושלא להניח תפילין בתפילת שחרית, מתעטפים בטלית ומניחים תפילין בתפילת מנחה, כמבואר לעיל. והנוהגים להתעטף בטלית ולהניח תפילין בתפילת שחרית, אינם מתעטפים בטלית ואינם מניחים תפילין במנחה.
<h3>הפטרה במנחה</h3>
בתפילת מנחה קוראים בתורה, כבכל תענית ציבור, ולאחר מכן קוראים הפטרה. יוצאי אשכנז קוראים את הפטרת "דִּרְשׁוּ ה' בְּהִמָּצְאוֹ קְרָאֻהוּ בִּהְיוֹתוֹ קָרוֹב", שאותה הם רגילים לקרוא בתעניות, ויוצאי ספרד קוראים את הפטרת "שׁוּבָה יִשְׂרָאֵל עַד ה' אֱלֹקֶיךָ כִּי כָשַׁלְתָּ בַּעֲוֹנֶךָ". בשתי ההפטרות יש פנייה לעם ישראל לשוב בתשובה, וקוראים אותן בתשעה באב, כיוון שחורבן המקדש נגרם בעקבות חטאינו, וחזרתנוּ בתשובה תביא לבניינוֹ במהרה.
<h3>"נַחֵם"</h3>
בתפילת עמידה מוסיפים את תפילת "נַחֵם ה' אלוקינו", בברכת "בונה ירושלים", כדי להזכיר בתפילה את עניין היום. אומרים את תפילת "נחם" בברכת "בונה ירושלים", כיוון שבתפילה זו מתפללים על בניין ירושלים, ותוכן זה מתאים לברכת "בונה ירושלים".
<h3>התפילות שאומרים בהן "נחם"</h3>
יוצאי אשכנז אינם אומרים "נחם" בתפילת ערבית ובתפילת שחרית, אלא בתפילת מנחה בלבד. הטעם לכך הוא שעד חצות היום אבלות החורבן היא בכל תוקפהּ, ואנו נדמים לאבל שמתו מוטל לפניו, שאין מנחמים אותו בשעה זו.
בקרב יוצאי ספרד נחלקו המנהגים. יש הנוהגים לומר "נחם" בתפילת ערבית, בתפילת שחרית ובתפילת מנחה, כפי שבשאר ימים שמזכירים בהם את עניין המאורע, נוהגים להזכיר את המאורע בכל תפילות היום. ויש הנוהגים לומר "נחם" רק בתפילת מנחה, כמנהג יוצאי אשכנז. וכל אחד יעשה כמנהגו.
<h3>השוכח לומר "נחם"</h3>
אדם ששכח לומר "נחם" בתפילת עמידה, אינו צריך לחזור ולתתפלל. אמנם אם הוא שם לב לכך לפני ברכת "רצה", יאמר "נחם" (ללא חתימת הברכה) בברכת "רצה", בָּמָקום שאומרים בו "יעלה ויבוא" בימים טובים. זאת כיוון שתוכן ברכת "נחם", שייך גם לברכת "רצה", שמתפללים בה על חידוש עבודת המקדש. אם אדם שם לב שלא אמר "נחם" לאחר ברכת "רצה", יאמר "נחם" (ללא חתימה הברכה) אחרי תפילת "אלוקי נצור", לפני "יהיו לרצון".
<h3>אמירת "נחם" בברכת המזון</h3>
למנהג יוצאי אשכנז, אנשים הפטורים מהתענית, חולים או ילדים קטנים, שאכלו לחם, צריכים להזכיר בברכת המזון את עניין היום. זאת כשם שבאירועים מיוחדים אחרים כשבתות, מועדים וראשי חודשים, מזכירים את עניין היום הן בתפילה והן בברכת המזון. לכן אדם שאכל לחם בתשעה באב, יאמר "נחם" בברכת המזון, במקום שאומרים בו "רצה והחליצנו" בשבת, ויחתום "ובנה ירושלים עיר הקודש במהרה בימינו, ברוך אתה ה' מנחם ציון ובונה ירושלים". זוהי דעת הרמ"א, וכאמור כך נוהגים יוצאי אשכנז. בין יוצאי ספרד נחלקו הדעות: יש סוברים שיש לומר "נחם" רק בברכת המזון הנאמרת מזמן מנחה גדולה ואילך (כלומר לאחר שעה שישית ומחצה זמניות), אך אין לומר "נחם" קודם זמן זה, כשם שאין אומרים "נחם" בתפילת שחרית, כיוון שהאבלות אז בכל תוקפה, ואנו נדמים לאבל שמתו מוטל לפניו, שאין מנחמים אותו בשעה זו. אך הדעה הרווחת בין חכמי ספרד היא שאין לומר כלל "נחם" בברכת המזון, כיוון שלא תיקנו חכמים לומר מעין המאורע בברכת המזון בתשעה באב, שכן יום זה אסור באכילה.
<h2>פרק סב - תשעה באב שחל בשבת</h2>
<h3>דברים שבצנעה</h3>
כאשר תשעה באב חל בשבת, התענית נדחית ליום ראשון משום כבוד השבת, ואין נוהגים בשבת שום דיני אבלות; זוהי דעת מרן השלחן ערוך, וכך נוהגים יוצאי ספרד. אבל דעת הרמ"א היא שהתענית אינה נדחית לגמרי, ויש להתנהג בשבת זו כפי שנוהג אדם שאחד משבעת הקרובים לו נפטר בחג. אדם כזה אינו נוהג את דיני האבלות הניכרים לאחרים ('דברים שבפרהסיה'), כדי שלא לפגוע בכבוד החג, אבל נוהג את דיני האבלות שאינם ניכרים לאחרים ('דברים שבצנעה'), כיוון שאין בקיומם פגיעה בכבוד החג. לפי עיקרון זה, כל דיני האבלות אינם נוהגים בשבת, מלבד איסור תשמיש המיטה ואיסור רחיצת כל הגוף, כיוון שדברים אלו נעשים בצנעה ואינם ניכרים לאחרים; וכדעה זו נוהגים יוצאי אשכנז.
<h3>טיול לשם תענוג</h3>
כאשר תשעה באב חל בשבת, גם יוצאי ספרד נוהגים שלא לטייל לשם תענוג במשך השבת. זאת כיוון שהטיול לשם תענוג מעורר את שמחת הלב, ועוד, שמפגש עם אנשים תוך כדי טיול, שאינו מכוון לתכלית מעשית אלא לשם תענוג, עלול להביא לידי שחוק והיתול.
<h3>חובת התענית לנשים מעוברות ולנשים מניקות כאשר התענית נדחית ליום ראשון</h3>
כאשר תשעה באב חל בשבת והתענית נדחית ליום ראשון, חובת התענית קלה יותר מאשר בשנים רגילות, שבהן התענית חלה בתשעה באב, היום בו נחרב המקדש. יש סוברים שבשנים אלו נשים מעוברות ונשים מניקות פטורות מהצום לגמרי, ויש חולקים וסוברים שעליהן להתחיל ולצום, ואם תרגשנה שלא בטוב תאכלנה ותשתינה, וכן יש לנהוג.
דיני סעודה מפסקת בשבת, ושאר הדינים הנובעים מכך שתשעה באב חל במוצאי שבת, מובאים להלן בפרק סג "תענית תשעה באב שחלה ביום ראשון".
<h2>פרק סג - מוצאי תשעה באב ועשרה באב</h2>
<h3>נטילת ידיים במוצאי תשעה באב</h3>
יש המהדרים ליטול את ידיהם שלוש פעמים לאחר צאת הכוכבים, כדי לטהר את הידיים בשלמות, כיוון שבנטילת הבוקר נטלו רק את אצבעות הידיים.
<h3>ברכת הלבנה</h3>
נוהגים לומר את ברכת הלבנה במוצאי תשעה באב, כדי לבטא שאף שנחרב בית המקדש וגלינו מארצנו, אנו עתידים להתחדש ולחזור למעלתנו הראשונה, כפי שהלבנה מתחדשת. וטוב לטעום משהו לפני אמירת ברכת הלבנה, וללבוש נעליים, כיוון שברכת הלבנה צריכה להיאמר בשמחה ולא מתוך עינוי. אך אין להימנע מאמירת ברכת הלבנה עם הציבור לשם כך, כיוון שמעלת אמירת ברכת הלבנה ברוב עם, חשובה יותר.
<h3>אכילת בשר ושתיית יין בעשירי באב</h3>
מנהג כשר הוא שלא לאכול בשר ולא לשתות יין במוצאי תשעה באב וביום עשירי באב עד השקיעה, כיוון שבתשעה באב לעת ערב, הציתו הגויים אש בהיכל, והוא נשרף עד שקיעת החמה של עשירי באב; זוהי דעת מרן השלחן ערוך, וכן נוהגים יוצאי ספרד. לדעת הרמ"א, נמנעים מאכילת בשר ומשתיית יין רק עד חצות היום של י' באב, כדי שלא להכביד על הציבור יותר מדי, וכן מנהג יוצאי אשכנז.
<h3>רחצה תספורת וכיבוס בעשירי באב</h3>
כשם שיוצאי אשכנז נוהגים לא לאכול בשר ולא לשתות יין עד חצות היום של עשירי באב, כך הם גם נוהגים לא להתרחץ, לא להסתפר ולא לכבס עד חצות היום של עשירי באב.
בקרב יוצאי ספרד נחלקו המנהגים: יש הנוהגים להסתפר, לכבס ולהתרחץ מיד בצאת הצום. לדבריהם, המנהג שכתב השלחן ערוך, להמשיך את מנהגי האבלות ביום עשירי באב, כולל רק אכילת בשר ושתיית יין. זאת כיוון שיש לאיסור אכילת בשר ושתיית יין טעם מיוחד, שבזמן שנשרף המקדש ובטלו הקרבנות ונסכי היין, לא ראוי ליהנות מאכילת בשר ומשתיית יין. אבל שאר מנהגי האבלות מסתיימים מיד בצאת הצום. ויש הנוהגים כמנהג יוצאי אשכנז, שלא להתרחץ, לא להסתפר ולא לכבס עד חצות היום של עשירי באב.
כאשר עשירי באב חל ביום שישי, לדעת כולם מותר לכבס מיד בצאת הצום, כדי שיום שישי יהיה פנוי להכנת צרכי השבת.
<h3>ברכת "שהחיינו"</h3>
טוב להימנע מלברך ברכת "שהחיינו" בעשירי באב, מכיוון שלא מתאים לומר "שהחיינו וקיימנו והגיענו לזמן הזה", ביום שנשרף בו בית המקדש. לכן יש להימנע ביום זה מאכילת פרי חדש או לבישת בגד חדש שמברכים עליו "שהחיינו", וכבר התבארו פרטי דין זה בפרק מב.
<h3>מנהגי אבלות אחר תשעה באב נדחה</h3>
כאשר תשעה באב חל בשבת, והתענית נדחית ליום ראשון, עשירי באב, לדעת כולם מותר להסתפר, לכבס, להתרחץ ולברך "שהחיינו" במוצאי התענית (ליל אחד עשר באב). זאת כיוון שרק בליל עשירי באב נוהגים קצת אבלות, משום שבו נשרף בית המקדש, אך אין שום צורך לנהוג קצת אבלות בליל אחד עשר באב. ומכל מקום, יוצאי אשכנז נמנעים מאכילת בשר ושתיית יין במוצאי הצום, כיוון שאין זה מתאים להתענג בבשר ויין בסעודה שאחר התענית.
<h2>פרק סד - תענית תשעה באב שחלה ביום ראשון</h2>
<h3>סעודה מפסקת בשבת</h3>
כאשר צום תשעה באב חל ביום ראשון, מותר לאכול בסעודה שלישית בשר ולשתות יין, ולהרבות בה בתבשילים, משום כבוד השבת, אף שסעודה זו היא סעודה מפסקת. וכן מותר לשבת על כיסאות סביב השולחן, לאכול בחבורה, לשיר זמירות שבת ולברך ברכת המזון בזימון, כפי שנוהגים בכל שבת. ואסור להגביל את הסעודה בשום דבר שניכר שהוא נעשה מחמת האבלות, כיוון שאין אבלות בשבת בפרהסיה. לדוגמה, אדם שרגיל לארח חברים בסעודה שלישית, לא יימנע מאירוחם בשבת זו, מכיוון שבהימנעותו יהיה ניכר שהוא עושה כן מחמת האבלות. אך אדם שאינו רגיל לארח חברים בסעודה שלישית, לא יזמין אליה חברים בשבת זו, כיוון שבהימנעותו מכך, לא ניכר שעושה כן מחמת האבלות.
<h3>התחלת התענית</h3>
אף שאוכלים סעודה שלישית כרגיל, אסור לאכול ולשתות משקיעת החמה, כיוון שמשעה זו חלה התענית. ואף שהשבת יוצאת רק בצאת הכוכבים ואין נוהגים אבלות בשבת, איסור האכילה והשתייה בתשעה באב אינו מדיני האבלות אלא מדיני העינוי, והימנעות מאכילה לזמן קצר אינה פוגעת בכבוד השבת. משקיעת החמה חלים גם איסורי הרחיצה והסיכה. ואף שאין נוהגים אבלות בשבת, הימנעות מרחיצה וסיכה אינה ניכרת, ודברי אבלות שאינם ניכרים ('דברים שבצנעה') נוהגים בשבת.
<h3>חליצת נעלי העור ולבישת בגדי חול</h3>
אין חולצים את נעלי העור בשקיעה אלא בצאת השבת, משום שחליצת הנעליים ניכרת, ואבלות בפרהסיה אסורה בשבת. וכן פושטים את בגדי השבת ולובשים בגדי חול לאחר צאת השבת, כיוון שלבישת בגדי חול בשבת היא אבלות בפרהסיה, האסורה בשבת. לכן רצוי לאחֵר מעט את זמן תפילת ערבית במוצאי שבת, כדי לאפשר לאנשים להחליף את בגדיהם לבגדי יום חול. לפני החלפת הבגדים יש לומר "ברוך המבדיל בין קודש לחול".
<h3>הבדלה</h3>
כאשר תשעה באב חל במוצאי שבת, אין מבדילים על הכוס במוצאי שבת, כיוון שאסור לשתות את כוס היין של ההבדלה, אלא מבדילים על הכוס במוצאי הצום. את ההבדלה בתפילת ערבית ("אתה חוננתנו") אומרים כרגיל. נשים שאינן מתפללות ערבית, תאמרנה "ברוך המבדיל בין קודש לחול", כדי שתוכלנה לעשות מלאכה.
<h3>ברכת הנר</h3>
אף שאין מבדילים על הכוס במוצאי שבת, מברכים בו את ברכת הנר ("בורא מאורי האש"), כיוון שמעיקר הדין, ברכה זו יכולה להיאמר בפני עצמה, ואין חובה לאומרה על כוס יין כחלק מסדר ההבדלה.
נוהגים לברך ברכה זו בבית הכנסת לפני קריאת מגילת איכה, כדי להסמיך את כיבוי נר ההבדלה לקריאת המגילה, שנאמר בה "בְּמַחֲשַׁכִּים הוֹשִׁיבַנִי כְּמֵתֵי עוֹלָם". וטעם נוסף לכך הוא שהגויים החריבו את בית המקדש על ידי שריפתו באש, לכן מברכים על הנר לפני קריאת המגילה, כדי שלא להזכיר ברכה על אש אחר שמבכים את שריפת המקדש. נשים שאינן הולכות לבית הכנסת, תברכנה את ברכת הנר בביתן לאחר צאת השבת.
<h3>ברכת הבשמים</h3>
אין מברכים את ברכת הבשמים במוצאי שבת. זאת כיוון שהמטרה שלשמה מריחים בשמים במוצאי שבת היא כדי לשמח את הנפש עם הסתלקות הנשמה היתרה השורה על האדם בשבת, ובתשעה באב, שהוא יום של צער ואבל, אין לטרוח לשמח את הנפש. וטעם נוסף הוא שהרחת בשמים גורמת לעונג, ואין להתענג בתשעה באב.
<h3>הבדלה על הכוס במוצאי תשעה באב</h3>
במוצאי תשעה באב מבדילים על הכוס, אך אין אומרים את פסוקי השמחה שלפני ההבדלה, אלא מתחילים מיד בברכת "בורא פרי הגפן", וכן אין אומרים את ברכת הנר ואת ברכת הבשמים, כיוון שזמנם הוא רק במוצאי שבת. זמן ברכת הנר הוא רק במוצאי שבת, כיוון שבמוצאי שבת נתן ה' דעה לאדם הראשון, שחיכך שתי אבנים זו בזו, ויצא מהן אש. וזמן ברכת הבשמים הוא רק במוצאי שבת, כיוון שתכלית ברכת הבשמים היא לשמח את הנפש עם סילוק הנשמה היתרה השורה על האדם בשבת.
אף שאין שותים יין במוצאי תשעה באב, מותר לשתות את כוס ההבדלה, כיוון שזהו יין של מצווה.
<h3>הבדלה על ידי נשים</h3>
נשים הנוהגות שלא להבדיל בעצמן, וכיוון שאסור לאכול לפני הבדלה, קשה להן להמתין עד שהגברים יחזרו מהתפילה ויעשו הבדלה, רשאיות להבדיל בעצמן בצאת הצום. זאת כיוון שמעיקר הדין, אישה יכולה להבדיל בעצמה, והזהירות שתימנע מכך היא חומרה, וכאשר הימנעותה מכך כרוכה בקושי, אין צורך להחמיר בחומרה זו.
<h3>הבדלה לחולה האוכל בתשעה באב</h3>
חולה האוכל בתשעה באב, צריך לעשות הבדלה לפני אכילתו, כיוון שאסור לאכול לפני הבדלה. את ההבדלה יש לעשות על חמר מדינה, ולא על יין. 'חמר מדינה' הוא משקה חשוב, ששותים אותו לכבוד הסעודה, ולא כדי להרוות את הצמא, ויש סוברים שהוא צריך להיות גם משקה משכר. הטעם לכך שאין להבדיל על יין הוא משום שמלבד חובת התענית הכללית, ישנו איסור מיוחד בתשעה באב על אכילת בשר ושתיית יין, כיוון שבשר ויין משמחים את הלב. לכן גם חולה שפטור מחובת התענית הכללית, אינו רשאי לאכול בשר ולשתות יין בתשעה באב.
כאשר אדם חולה עושה הבדלה בתשעה באב, אנשים שאינם חולים יכולים לשמוע את ההבדלה, ולצאת בה ידי חובה.
<h3>הבדלה לילדים קטנים</h3>
גם ילדים קטנים שהגיעו לגיל חינוך ואוכלים בתשעה באב, צריכים לעשות הבדלה לפני אכילתם, כיוון שהם חייבים במצוות הבדלה מדין חינוך. ויעשו את ההבדלה על חמר מדינה המתאים לגילם.
כל שאינו מתאבל על ירושלים, אינו רואה בשמחתה, וכל המתאבל על ירושלים זוכה ורואה בשמחתה.
<h2>פרק סה - ט"ו באב</h2>
<h3>ט"ו באב - יום שמחה ואחדות</h3>
ט"ו באב הוא יום שמחה לישראל, כמו שאמרו חכמים: "לא היו ימים טובים לישראל כחמשה עשר באב וכיום הכפורים". במשך הדורות אירעו ביום זה כמה אירועים שעניינם הגברת האהבה והאחדות בישראל, ומאירה ביום זה הארה של תיקון פגם שנאת החינם, שהביא לחורבן בית המקדש. בט"ו באב "תשש (-נחלש) כוחה של חמה", והוא יום של נקודת מפנה מימי שיא הקיץ אל סופו וקמילתו, לקראת מחזור עונות חדש בסתיו. וכשם שט"ו באב מציין מפנה בעונות השנה בעולם הטבע, כך הוא גם מציין מפנה מגלות לגאולה ומחורבן לבניין. לאחר סיום ימי האבלות על החורבן, ששיאם ביום ט' באב, והם מציינים את הריחוק והפירוד מה', בא יום ט"ו באב, ומציין את הפיוס והנחמה והחזרה אל קרבת ה', ואת תיקון החורבן, שעיקר סיבתו בפירוד הלבבות ובשנאת חינם.
האירוע המרכזי שאירע בט"ו באב ומחמתו נקבע יום זה ליום שמחה הוא ש"הותרו השבטים לבוא (להתחתן) זה בזה". בשעה שנכנסו ישראל לארץ, בת היורשת נחלה (- אישה שאין לה אח והיא יורשת את נחלת אביה), יכלה להינשא רק לבן השבט שלה, כדי למנוע מעבר של נחלה משבט לשבט. נישואי בת שיורשת נחלה לבן שבט אחר גורמים למעבר נחלה משבט לשבט, כיוון שההלכה היא שאם אישה מתה, בעלה או בניה יורשים אותה; ולכן אילו בת יורשת נחלה הייתה נישאת לבן שבט אחר, במותה היו בעלה או בניה יורשים את הנחלה שהיא ירשה מאביה, והנחלה הייתה עוברת משבט אביה לשבט בעלה. דין זה נהג רק בדור באי הארץ, אך לאחר שמת הדור ההוא, פסקו חכמי ישראל שאיסור זה אינו נוהג יותר, ורשאים השבטים להינשא זה עם זה. פסק זה ניתן בט"ו באב, ורבתה השמחה בעם ישראל על כך שנתרבתה בו האחדות.
ביום ט"ו באב גם הותר שבט בנימין לבוא בקהל בימי השופטים. בעקבות מעשה 'פילגש בגבעה', שהייתה בו השחתה מוסרית ורוחנית קשה, התחוללה מלחמת אחים בין שבט בנימין לשאר השבטים, ובזמן המלחמה נשבעו ישראל שלא ישיאו את בנותיהם לבני בנימין. ביום ט"ו באב בדור שלאחר מכן, קבעו חכמי ישראל כי השבועה חלה רק על בני אותו הדור שנשבעו, אך מכאן ואילך רשאים ישראל להשיא את בנותיהם לבני בנימין. וכך שבה האחדות לישראל.
גם בתקופת פילוג הממלכה למלכות ישראל ולמלכות יהודה, היה מאורע של הגברת האחדות ביום ט"ו באב. לאחר שירבעם בן נבט מרד ברחבעם בן שלמה והקים את מלכות ישראל, הוא הציב שומרים שמנעו מהיושבים במלכותו לעלות לרגל לירושלים, כדי למנוע את איחוד הממלכה מחדש. בט"ו באב לאחר כמאתיים שנה, הושע בן אלה, המלך האחרון למלכי ישראל, הסיר את המחסומים ואִפשר לעולי הרגל לעלות לירושלים, ובכך הגביר את האחדות בישראל.
נוסף על אירועים אלו, אירעו בט"ו באב שני אירועים משמחים, שהיה בהם סיום לתקופות של ייסורים ומשבר, וגם הם סיבה לשמחה ביום זה.
בט"ו באב בזמן דור המדבר "כלו מתי מדבר". לאחר חטא המרגלים, נגזר על דור יוצאי מצרים שלא ייכנסו לארץ ישראל וימותו במדבר. ארבעים שנה הלכו בני ישראל במדבר, עד שמתו בני כל אותו הדור, וכל הזמן הזה היו ישראל כנזופים, ולא דיבר ה' עם משה כבתחילה; ובכל שנה משנים אלו, בליל ט' באב, מתו כחמישה עשר אלף איש מישראל. בשנה האחרונה ללכתם במדבר, ריחם ה' על חמישה עשר אלף האנשים הנותרים, ובליל ט"ו באב נודע לישראל שה' ביטל את הגזרה, ואותם חמישה עשר אלף אנשים הנותרים אינם עתידים למות, ועשו ישראל משתה, שמחה ויום טוב. בעקבות זאת חזרו ישראל לחוש רצויים ואהובים לפני ה' לאחר כל השנים שבהן היו מרוחקים ממנו, ושמחו שמחה רבה, וחזר הקב"ה לדבר עם משה רבנו כבתחילה.
ביום ט"ו באב גם ניתנו הרוגי ביתר לקבורה, בתקופה שלאחר חורבן בית המקדש השני. כחמישים שנה לאחר חורבן בית המקדש השני, פרץ מרד בר כוכבא, והרומאים דיכאו אותו באכזריות, ולאחר כשלוש שנים ביום ט' באב, נפלה העיר ביתר בידי הרומאים, ונהרגו בה אלפים ורבבות מישראל. כדי להניא את לב העם מהתקוממות נוספת, לא הרשו הרומאים לישראל לקבור את ההרוגים במשך זמן רב, ולאחר שבע שנים, ביום ט"ו באב, ניתנה רשות לקוברם. על כך שהרוגי ביתר ניתנו לקבורה ואף לא הסריחו כל זמן שלא נקברו, גם תיקנו חכמים את ברכת "הטוב והמיטיב" בברכת המזון.
לכאורה מאורע זה אינו נראה מאורע מרכזי בדברי ימי עמנו, ונשאלת השאלה מדוע משמעותו כה גדולה עד שמציינים אותו לדורות ואף תיקנו עליו ברכה מיוחדת בברכת המזון? מדברי מרן הרב קוק ניתן ללמוד כי מאורע זה הוא אות על חייו ועל קיומו של עם ישראל בגלותו בין האומות, בשעה שכוח החיים הלאומי ניטל ממנו. אחרי חורבן בית המקדש, אבדה התקווה האחרונה למניעת היציאה לגלות בכישלון מרד בר כוכבא, והאומה חשה כי קיומה בגלות הוא בלתי אפשרי והיא חלילה עתידה להיאבד, כפי שכל עם שגולה אובד מן העולם. מאורע זה, שבו הייתה שמירה מיוחדת על גופותיהם של הרוגי ביתר, היה לאות לאומה כי גם בשעה שהיא יוצאת לגלות והיא כנטולת חיים מחרב אויביה, טמון בתוכה כוח חיים פנימי, השומר על צורתה הלאומית העצמית ומקיימה. כוח חיים זה אינו ניתן לביטול מחמת צרות הגלות, והוא השומר על האומה עד עת הגאולה, שבו תשוב אל ארצה ואל חייה המלאים, כפי שהקבורה שומרת את המתים עד עת תחייתם. וכפי שהקבורה מורה על ודאות האמונה בתחיית המתים, כך אנו בטוחים בשיבתם של ישראל לגדולתם, ובהתקיימות כל נבואות הגאולה וכל התקוות העליונות של עמנו.
<h3>סיום כריתת עצי המערכה בט"ו באב</h3>
נוסף על אירועים אלו, יום ט"ו באב הוא היום שבו סיימו בזמן המקדש לכרות עצים למערכה, והיו שמחים ביום זה כיוון שהשלימו בו מצווה גדולה זו. הטעם לכך שסיימו לכרות את העצים דווקא בט"ו באב הוא שעצים לחים פסולים מלשמש עצי מערכה למזבח, כיוון שהם מעלים עשן רב, והם עלולים להתליע, ואין זה כבוד להדליק את אש המערכה בעצים מתולעים. לכן בזמן המקדש הקפידו לכרות את העצים למערכה דווקא בימות הקיץ, כדי שחום השמש ייבש את העצים. בט"ו באב, נחלש כוח החמה ואין בכוחה לייבש את העצים, לכן פסקו לכרות עצים למערכה ביום זה.
רבנו גרשום מפרש שהשמחה בסיום כריתת העצים למזבח איננה משום שביום זה סיימו את מצוות כריתת העצים למערכה, אלא משום שכל עוד היו עסוקים בכריתת העצים, היו מתבטלים מלימוד תורה, ובט"ו באב פסקו לכרות את העצים והיו פנויים לעסוק בתורה, ולכך עשאוהו יום טוב.
מפירוש רבנו גרשום ניתן ללמוד על חשיבותו הרבה של לימוד התורה. כורתי העצים עסקו במצווה חשובה של כריתת עצים לצורך המקדש, ואף על פי כן היום שבו סיימו לעסוק בדבר ויכלו להתפנות ללימוד התורה בלא כל עיסוק אחר - נחשב יום טוב, שאותו מציין כלל ישראל לדורות.
נוהגים אפוא ביום ט"ו באב שמחה - אין מתענים בו, ואין אומרים בו תחנון ולא במנחה שלפניו.
<h3>תוספת לימוד תורה מליל ט"ו באב ואילך</h3>
נוסף על השמחה ביום ט"ו באב בשל המאורעות שאירעו בו בעבר, הורו חכמים כי יש לאדם להשתדל להוסיף בלימוד תורה בשעות הלילה, מליל ט"ו באב ואילך. ומדוע? מצוות לימוד תורה נוהגת בכל השנה, וכל אדם מישראל מצווה לקבוע זמן מסוים ללימוד ביום ובלילה. אך דרך העולם היא שבמשך היום האדם טרוד בפרנסתו ובעסקיו, ואילו בשעות הערב והלילה הוא פנוי יותר, ויש לו אפשרות להקדיש זמן רב יותר ללימוד תורה. לכן בחודשי הקיץ, כאשר הימים ארוכים והלילות קצרים, יש פחות זמן ללימוד, ואילו בחודשי החורף, כאשר הלילות ארוכים והימים קצרים, ניתן להקדיש ללימוד התורה זמן רב יותר. ליל ט"ו באב הוא נקודת המפנה בין עונות השנה, ובכל שנה בליל ט"ו באב (או בלילות הסמוכים לו) מתחילים הימים להתקצר והלילות להתארך, ולכן יש להוסיף בלימוד התורה מלילה זה ואילך.
<h2>הערות למעיין</h2>
המשפט הראשון בכל הערת שוליים מציין את המקורות ממנו נלקחו הדברים.
כאשר מופיעים כמה מקורות המופרדים על ידי פסיק (ללא וו החיבור ביניהם), הדברים מופיעים בכל אחד מהמקורות המצויינים. לדוגמה: כאשר מצויין "חיי אדם קלח ב, משנ"ב תקנד ה", הכוונה היא שהדברים מופיעים באופן מלא גם בחיי אדם וגם במשנה ברורה.
כאשר מופיעים כמה מקורות המופרדים על ידי פסיק עם וו החיבור ביניהם, הדברים אינם מופיעים במלואם בכל מקור בפני עצמו, אלא רק בצירופם יחד. לדוגמה: כאשר מצויין: "שו"ע תקנד ב, ומשנ"ב שם יג", הכוונה היא שהמקור לדברים הוא בצרוף דברי השלחן ערוך והמשנה ברורה יחד.
כאשר מקור מופיע ללא המילה "עיין" לפניו, הדברים מפורשים במקור.
כאשר במשפט הראשון המילה "עיין" מופיעה לפני המקור, אפשר שהדברים אינם מפורשים במקור אלא קרובים לו.