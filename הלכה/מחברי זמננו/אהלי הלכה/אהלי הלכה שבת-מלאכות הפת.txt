<h1>אהלי הלכה</h1>
הלכות שבת מבוארות בטעמיהן ליוצאי אשכנז וספרד
עם פסקי הלכות מאת הגאון הרב יעקב אריאל שליט"א
תשרי תשפ"ה
הרב יעקב אריאל
רמת גן
<h2>הקדמה</h2>
משה קיבל תורה מסיני. לא רק תורה קיבל משה רבנו מסיני, אלא גם הדרכה איך ללמדה. "אמר לו הקדוש ברוך הוא למשה, לא תעלה על דעתך לומר אשנה להם הפרק וההלכה עד שתהא סדורה בפיהם, ואיני מטריח עצמי להבינם טעמי הדבר ופירושו, לכך נאמר אשר תשים לפניהם - כשלחן הערוך ומוכן לאכול לפני האדם". לא די ללמד את ההלכה באופן שתהיה סדורה בפי הלומד, אלא יש ללמד גם את טעמה של כל הלכה.
בחיבור שלפנינו השתדלנו לכנס הלכות באופן שתהיינה בהירות, סדורות ומובנות בטעמיהן. כדרכנו בכרכים הקודמים על הלכות המועדים, שהתקבלו בסייעתא דשמיא בשמחה וברצון, כך גם בכרך זה, השתדלנו שלא לערוך משל עצמנו מאומה. אין מגמתנו בחיבור זה לחדש קוּלות או חוּמרות, שיטות הלכתיות או דרכי הוראה. מגמתנו להביא את ההלכה המסורה והמקובלת בישראל, על פי גדולי הפוסקים שעם ישראל נשען עליהם - מרן השלחן ערוך, הרמ"א וגדולי האחרונים. במקום שהאחרונים נחלקו בקביעת ההלכה, סמכנו סמיכה של ממש על המשנה ברורה, "שקבע לו כבר נחלת עולמים בתור ספר פוסק, מבוסס, שהלכה כמותו בכל מקום" (מאמרי הראי"ה חלק א עמ' 132). זאת מלבד במקומות שגדולי הדור הבאים אחריו נטו מפסקיו, או במקרים שבהם יוצאי ספרד אינם נוהגים כמותו.
בשאלות המתחדשות, המסורות לגדולי תלמידי החכמים שבדור, או במקומות שבהם הכרעת ההלכה אינה ברורה, נועצנו במורנו ורבנו הגאון הרב יעקב אריאל שליט"א, המלווה את המכון ומדריכו מראשית דרכו. יאריך ה' ימיו בטוב ושנותיו בנעימים, ויזכה להמשיך להרביץ תורה לעדרים הצמאים לדבר ה', זו הלכה.
אף שכתיבתן של כל הלכות שבת עדיין לא הושלמה, כרך זה יוצא לאור לבקשת רבים וטובים שביקשונו לא למנוע טוב מבעליו, ולהוציא לאור את מלאכות הפת, שכתיבתן הושלמה.
תפילתנו שמפעל זה יהיה בבחינת מוסיף והולך להאיר את אורחות חיינו היהודיים בימות החול, במועד ובשבת.
<h2>מבוא</h2>
<h3>"יום מנוחה וקדושה לעמך נתת"</h3>
<h3>מתנת השבת לישראל</h3>
השבת מתנה טובה היא לישראל. כל איש ואישה בישראל אוהבים את השבת וקשורים אליה - גדולים וקטנים, מבוגרים וצעירים, תלמידי חכמים והמון עמך בית ישראל. מצפים הם לה, טורחים לקראת בואה, מכבדים אותה במלבושים נאים, מענגים אותה במאכלים משובחים, מזמרים לה ומהללים אותה.
רבות נכתב על השבת ונאמר עליה. פסוקי תורה, נביאים וכתובים מדברים בה, ודברי חז"ל הקדושים עוסקים רבות במהותה ובטעמיה, בברכתה ובקדושתה, וביותר בשמירתה, בדיניה ובהלכותיה. ראשונים ואחרונים דנים ומדקדקים במלאכות האסורות בה, בסייגיהן ובגזרות הנלוות להן.
מרכזיות השבת ניכרת לא רק בתורה ובליבם של ישראל, אלא גם בהיסטוריה הלאומית שלנו. כמה נרדף עם ישראל בגלל שמירת השבת, וכמה שנאה באה לנו מן האומות עקב קיומה. בכל הדורות יהודים מסרו את נפשם על שמירתה, לא עזבוה ולא שכחוה. והשבת כמו נצרה לישראל אמונים - שמרה היא עליהם כפי ששמרו הם עליה.
ואכן, חז"ל מלמדים אותנו כי שבת אינה מצווה רגילה, אלא היא מצווה השקולה כנגד כל המצוות כולן. חומרתה כה רבה עד שהמחלל שבת ועושה מלאכה בפרהסיה, כאילו כפר בכל התורה כולה, והוא נחשב כעובד עבודה זרה. חכמים גזרו להתרחק ממנו ועל כן יינו יין נסך.
מדוע מצווה זו כה מרכזית בתורה, בלבבות ובהיסטוריה של עם ישראל? על שום מה שקולה היא כנגד כל המצוות וחומרתה כה רבה?
<h3>השבת - עדות על בריאת העולם</h3>
הסיבה למרכזיותה של מצוות השבת נעוצה במהותה. השבת אינה 'עוד מצווה' אלא היא מצווה שעניינה עדות על בריאת העולם על ידי הקדוש ברוך הוא. ביום זה שבת ה' ממלאכת בריאת העולם, וזו הסיבה לקדושתה ולברכתה, כפי שמתואר בסוף מעשה הבריאה: "וַיְכַל אלֹקִים בַּיּוֹם הַשְּׁבִיעִי מְלַאכְתּוֹ אֲשֶׁר עָשָׂה, וַיִּשְׁבֹּת בַּיּוֹם הַשְּׁבִיעִי מִכָּל מְלַאכְתּוֹ אֲשֶׁר עָשָׂה. וַיְבָרֶךְ אֱלֹקִים אֶת יוֹם הַשְּׁבִיעִי וַיְקַדֵּשׁ אֹתוֹ, כִּי בוֹ שָׁבַת מִכָּל מְלַאכְתּוֹ אֲשֶׁר בָּרָא אֱלֹקִים לַעֲשׂוֹת".
במעמד הר סיני צווינו על איסור המלאכה בשבת, והטעם שהובא לכך הוא מנוחת ה' ממעשה הבריאה ביום השביעי: "שֵׁשֶׁת יָמִים תַּעֲבֹד וְעָשִׂיתָ כָּל מְלַאכְתֶּךָ, וְיוֹם הַשְּׁבִיעִי שַׁבָּת לַה' אֱלֹקיךָ..., כִּי שֵׁשֶׁת יָמִים עָשָׂה ה' אֶת הַשָּׁמַיִם וְאֶת הָאָרֶץ אֶת הַיָּם וְאֶת כָּל אֲשֶׁר בָּם וַיָּנַח בַּיּוֹם הַשְּׁבִיעִי עַל כֵּן בֵּרַךְ ה' אֶת יוֹם הַשַּׁבָּת וַיְקַדְּשֵׁהוּ".
שביתת השבת נובעת אפוא מהיות היום השביעי לבריאה יום המנוחה של ה', ובאי עשיית המלאכה בשבת מעידים ישראל על בריאת העולם. בניגוד לטועים לחשוב שהעולם היה מאז ומעולם ולא נברא על ידי הקדוש ברוך הוא, עם ישראל מעיד כי העולם נברא ביד ה'. מי שסובר שהעולם קדמון ולא נברא, אינו מכיר בכך שיש מנהיג לבירה ושעל האדם לעבדו ולשמוע בקולו, וגם אינו מבין כי יש תכלית לקיומו ולקיום המציאות כולה. בעיניו הקיום הוא סתמי, חסר פשר ומשמעות, כיוון שאין ביסודו שום רצון אלוקי. לעומתו, מי שמעיד על בריאת העולם - מכיר שיש לו מנהיג, מבין שיש סיבה לקיום הנמצאים וישנה תכלית אלוקית שאותה צריך להוציא אל הפועל. הידיעה שה' ברא את העולם היא הבסיס והשורש לכל עבודת ה'. ממנה נובעת הכרת הטוב העמוקה כלפי ה', והחובה לשמוע בקולו ולעשות את רצונו. כפי שמבאר המשנה ברורה בהקדמתו להלכות שבת: "ענין שבת הוא שורש האמונה לידע שהעולם הוא מחודש, וכיון שברא הכל הוא אדון על הכל, ואנחנו עבדיו ומחויבים לעשות רצונו, ולעבדו בכל גופינו ונשמותינו וממונינו כי הכל שלו. ולכן אמרו חז"ל שכל המשמר את השבת כאלו מקיים כל התורה, וכל המחלל השבת כאלו כפר בכל התורה כולה, כיוון שהשבת היא שורש האמונה".
זו הסיבה לכך שמצוות שמירת השבת כתובה בלוח הראשון של לוחות הברית, שבו כתובות המצוות המבססות את קבלת עול מלכות שמים של האדם, כיוון שהיא מבססת את קבלת עול מלכות שמים. וכך מבאר בעל ספר העקרים: "בלוח האחד היו חמשה דברות שאדם מחויב בעשייתן מצד קבלת א-להותו יתברך. כי כמו מלך אחד שבנה מדינה והלך ולקח עבדים והוציאם לחרות והושיבם בתוכה, ואחר כך בא אליה לדבר עמהם כדי שיקבלו עליהם את עול מלכותו, ראוי שיודיעם תחלה שהוא האדון אשר השגיח עליהם והוציאם לחרות מבית עבדים... ואחר זה ראוי שיקבע להם זכר ליום שבנה המדינה ומתוך כך יזכרו שיש להם אדון שבנה המדינה, ויזכרו איך היתה ישיבתם בתוכה שהיו עבדים והוציאם לחרות. ובעבור זה צוה עליהם לשמור את יום השבת להורות על חדוש העולם ועל יציאת מצרים מעבדות לחרות".
<h3>השבת - השלמת הבריאה</h3>
אמנם נשאלת השאלה, מדוע השבת, שהיא היום שבו נח ה' ממלאכת הבריאה, נקבעה להיות יום העדות על בריאת העולם? לכאורה, הימים שבהם ברא ה' את העולם היו צריכים להיקבע כזכר למעשה בראשית, ולא היום שבו הוא נח ממלאכתו?
כדי להשיב על שאלה זו יש להבין מהי המנוחה שנח ה' ביום השבת. מנוחה אנושית נובעת בדרך כלל ממגבלות האדם. אדם עובד ועמל, וכאשר כלים כוחותיו הוא מפסיק את פעילותו ונח. במנוחה הוא נמנע מעשייה, וכך מחדש את כוחותיו. כשלעצמה, אין במנוחה כל תוכן חיובי. אולם שונה היא מנוחת ה' ביום השביעי לבריאה. "הֲלוֹא יָדַעְתָּ אִם לֹא שָׁמַעְתָּ אֱלֹקֵי עוֹלָם ה' בּוֹרֵא קְצוֹת הָאָרֶץ לֹא יִיעַף וְלֹא יִיגָע" - ריבונו של עולם אינו מתעייף, ולכן מנוחתו אינה אמצעי לאגירת כוחות, אלא מבטאת הגעה אל התכלית. השבת היא התכלית שלשמה נבראה הבריאה כולה, וכשהיא מגיעה - נשלמת הבריאה. וכך מבאר רש"י: "'ויכל אלקים ביום השביעי'... מה היה העולם חסר? מנוחה, באת שבת באת מנוחה, כלתה ונגמרה המלאכה".
מדברי רש"י אנו למדים שמנוחת ה' ביום השבת היא עצמה 'גמר המלאכה' של בריאת העולם. תוכן מנוחת השבת אינו תוכן שלילי של הימנעות מיצירה בלבד, אלא הוא תוכן חיובי, מהות שהעולם חסר בלעדיה, ורק בבואה נשלמת הבריאה.
מהי אותה מהות של מנוחה שהיה העולם חסר, מה יש בה בשבת שמשלים את הבריאה כולה? על כך משלו חכמים: "משל למלך שעשה לו חופה, סיידה וכיירה (-צייר בה ציורים נאים), מה היתה החופה חסרה? כלה שתכנס לחופה. כך מה היה העולם חסר? שבת". השבת נמשלת לכלה. ביום נישואיה נקשרת הכלה לחתן, מתקדשת לו וכורתת עמו ברית. ששת ימי הבריאה נמשלו ליצירת חופה מתוקנת וערוכה, מסוידת, מצוירת ויפה - שמטרתה היא אותה ברית ואותם קידושין בין החתן לכלה. וכך מבאר המהר"ל: "השבת קראו חכמים בלשונם 'כלה', ומה ענין כלה לשבת? אלא שעל ידי השבת יש לעולם חבור בו יתברך ולכך נקרא השבת 'כלה', שהיא עומדת להתחבר בבעלה. וזוהי כוונת הפסוק 'וַיְכַל אֱלֹקִים בַּיּוֹם הַשְּׁבִיעִי מְלַאכְתּוֹ אֲשֶׁר עָשָׂה', מלאכתו היא העולם, ויצירתו הסתיימה ביום השבת, כיוון שביום זה נוצר החבור הקדוש והדבוק העליון בין ה' יתברך לעולם, וזהו גמר מלאכת העולם".
מהותה של השבת היא אפוא הדבקות והחיבור בין הבריאה לבורא. בשבת מתגלה תכלית הבריאה כולה, לשם מה נוצרו שמים וארץ וכל אשר בם - כולם נבראו לשם הדבקות של הבריאה בבורא. זהו היום שבו העולם מתחבר לבוראו, יום של קדושה וקרבת אלוקים. ביום השביעי 'נכנסה הכלה לחופה' - העולם כולו התקדש והתגלתה תכלית בריאתו - החיבור והדבקות בה' יתברך.
אם כן, כשם שביום השביעי תמה מלאכת עשיית החופה ונכנסה הכלה אליה, כך גם בכל שבת שובתים ישראל ממלאכה, והרי הם ככלה הנכנסת לחופה ומתקשרת לחתנה - בוראם. וכך כותב הרדב"ז: "וכדי שיהיו פנויים לשמוח בשמחת חתן וכלה ציווה שלא לעשות מלאכה, לכוון דעתו ומחשבותיו ליחד הייחוד כראוי". שביתת המלאכה בשבת היא שביתה של דבקות בבורא העולם, על ידה מפנה האדם את עצמו מכל ענייניו ופונה לייחד מחשבתו ודעתו לבוראו.
כשם שהקב"ה שבת ממלאכת בריאת העולם ביום השביעי וייחד יום לקשר הבריאה בבורא, כך גם אנו שובתים ממלאכה ומפנים עצמנו לדבוק בו. בששת ימי המעשה טרוד האדם ועמל לפרנסתו ולבניין העולם החומרי. הוא שוקע בענייני הקיום היום-יומי, ומתוך התביעה הנמרצת שהם תובעים, עלול הוא להתרחק מחיי הרוח. עלולה להתפתח בו תפיסת עולם שלפיה השגשוג החומרי והנאות העולם הם עיקר החיים, ולא ערכי החסד, הדבקות בה' וקרבת האלוקים. בא יום השבת בתכונתו הקדושה ובאיסור המלאכה הנובע ממנה, ומסיר את המסווה מעל חיי האדם. הוא מטהר את מחשבות החולין ומפנה את ליבו להידבק בה', ולהתרומם במעלות הקודש.
<h3>השבת - ברית בין ה' לעמו</h3>
השבת מיוחדת היא לעם ישראל, כמו שנאמר: "וְשָׁמְרוּ בְנֵי יִשְׂרָאֵל אֶת הַשַּׁבָּת לַעֲשׂוֹת אֶת הַשַּׁבָּת לְדֹרֹתָם בְּרִית עוֹלָם, בֵּינִי וּבֵין בְּנֵי יִשְׂרָאֵל אוֹת הִוא לְעֹלָם". "משל למה הדבר דומה? למלך אחד שהיה לו כלי חמדה, ולא רצה להנחילו אלא לבנו, כך יום השבת שהוא יום מנוחה וקדושה, ולא רצה הקדוש ברוך הוא להנחילו אלא לישראל". ואכן, עם ישראל הוא בעל החושים המיוחדים לקליטת התוכן הפנימי של הבריאה המתגלֶה בשבת. הוא השובת בשבת ונח בה, ויודע כי כל מלאכתו בששת ימי המעשה היא מכוח קדושת השבת, ונועדה להוציא את תכלית הבריאה אל הפועל - את הקישור והדבקות של העולם כולו באלוקיו.
בעדותו על בריאת העולם על ידי שמירת השבת, מצעיד עם ישראל את המציאות כולה אל שלמותה בעתיד, שכן בריאת העולם על ידי ה' מלמדת שכל מה שקיים במציאות ומתרחש בה נובע מרצון ה', וממילא גם מכוון להתגלות רצון זה במציאות - בעת הגאולה העתידה. על ידי שביתת השבת והדבקות בה' בה, חיים ישראל מעין עתיד שלם זה בכל שבוע ושבוע, ומכינים את העולם כולו למדרגת העתיד.
לאור כל מה שנאמר לעיל, ניתן להבין מדוע כה מרכזי הוא מקומה של השבת בתורה, בלבבות ישראל ובהיסטוריה הלאומית שלנו - השבת היא העדות על בריאת העולם והיא זכר ליציאת מצרים, היא השלמת הבריאה כולה, והיא הברית בין ה' ובין עמו. ישראל הוא בן זוגה של השבת, הוא היודע את סוד השביתה בה והוא המקיימה באהבתו אותה ובמסירותו עליה. בשביתת השבת ממלאכה מְפַנים ישראל את דעתם ומכוונים ליבם לייחוד ה', ולשמחה בזיווג ובקשר המופלא בין ה' לעולמו, ומטהרים את הבריאה כולה מתפיסות החול המרחיקות אותה מיוצרה. וככל שאדם מישראל מכיר בערכה של השבת, כך הוא שמח בשמירתה, מדקדק במצוותיה ולומד בעניין את הלכותיה. וכך כותב מרן הרב קוק זצ"ל: "אין לנו שום מצווה שבתורה, שהיא צריכה כל כך לימוד, כל כך הקשבה וכל כך שמירה כמו קדושת השבת. כל חרד לדבר ה' יודע שבלא שימת לב חודרת, בלא לימוד ושינון של הלכות שבת ובלא העמקה עליונה ברוח קדושת השבת, אין אנו יוצאים בה ידי חובתנו".
יהי רצון שנזכה כולנו להיות "עם מקדשי שביעי", ויקוימו בנו דברי הנביא: "אִם תָּשִׁיב מִשַּׁבָּת רַגְלֶךָ עֲשׂוֹת חֲפָצֶיךָ בְּיוֹם קָדְשִׁי, וְקָרָאתָ לַשַּׁבָּת עֹנֶג לִקְדוֹשׁ ה' מְכֻבָּד, וְכִבַּדְתּוֹ מֵעֲשׂוֹת דְּרָכֶיךָ מִמְּצוֹא חֶפְצְךָ וְדַבֵּר דָּבָר - אָז תִּתְעַנַּג עַל ה' וְהִרְכַּבְתִּיךָ עַל בָּמֳתֵי אָרֶץְ, והַאֲכַלְתִּיךָ נַחֲלַת יַעֲקֹב אָבִיךָ כִּי פִּי ה' דִּבֵּר".
<h2>פרק א - מלאכות שבת ומלאכת המשכן</h2>
פעמים רבות נאמר בתורה שאסור לעשות מלאכה בשבת, אך אין מפורש בה מהן המלאכות שאסור לעשותן. חז"ל הורו שהמלאכות האסורות הן המלאכות שנדרשו לבניית המשכן. זאת הם למדו מן הסמיכות בין הציווי לבנות את המשכן לבין הציווי על שמירת השבת, בפרשת ויקהל.
שלושים ותשע מלאכות נדרשו לבניית המשכן, והן שלושים ותשע המלאכות האסורות בשבת. מלאכות אלו מכונות "אבות מלאכות", משום שלכל אחת מהן יש "תולדות" - פעולות הדומות לה, שגם הן אסורות, אף שלא נדרשו לבניית המשכן.
שלושים ותשע מלאכות המשכן מחולקות לכמה קבוצות. הראשונה שבהן כוללת אחת עשרה מלאכות שנדרשות להכנת לחם, החל משלב החרישה לקראת זריעת התבואה ועד אפיית הלחם. מלאכות אלו מכונות "מלאכות הפת", והן: חורש, זורע, קוצר, מעמר, דש, זורה, בורר, טוחן, מרקד, לש ואופה. מלאכות אלו תתבארנה בעזרת ה' בפרקים הבאים.
המשכן הוא תכלית העולם ומרכזו. בו שורה השכינה וממנה היא מתפשטת לעולם כולו. בבניית המשכן התעלו כל המלאכות לייעודן העליון - השראת השכינה בארץ. לכן בניין המשכן כלל את כל המלאכות החשובות הקיימות בעולם, כדי שכל אלו יתעלו לשורשן ויכוונו לתכליתן העליונה. גם המלאכות האסורות בשבת הן המלאכות החשובות הקיימות בעולם, ולכן הן נלמדות מבניית המשכן.
ל"ט מלאכות נדרשו למשכן, ו"לט" בארמית פירושו קללה, ולעומת זאת בהיפוך האותיות, "טל" הוא ברכה על פני האדמה. עניין זה מרמז לנו כי מלאכת המשכן היא הדרך שבה קללת "בְּזֵעַת אַפֶּיךָ תֹּאכַל לֶחֶם" יכולה להפוך לברכה. כאשר אדם מחפש את תכלית קיומו במציאותו החומרית, בעבודה לשם קיומו בלבד, לא יוכל הוא לעולם להגיע לאושר ולסיפוק אמיתיים. אך כאשר הוא מרים את עיניו לשמים ומכיר במוצאו האמיתי ובמקור ברכתו, נעשית כל עבודתו עבודת ה' וכל מלאכתו מלאכת שמים. מלאכת המשכן ועבודת המקדש רוממו את ערך המלאכה באומה כולה. על ידן כל אדם מישראל התרומם להכיר בתכלית האלוקית של החיים ולפעול את כל פעילותו לשמה, והן נתנו ערך ומשמעות לכל מלאכתו בשדה ובעיר. כפי שהמקדש רומם את ערך המלאכה באומה כולה, כך מרוממת השבת את מלאכתו של כל אדם בששת ימי המעשה ונותנת לה טעם וערך. השבת שמה במרכז את חיי הקודש. היא מורה שתכלית החיים אינה במציאותם החומרית ובעבודה לשם הקיום בלבד, אלא בדבקות בה' המתגלה בהם. מכוח קדושת השבת, מתרוממים החיים כולם ונעשים מכוונים אל תכליתם. ואף המלאכה שנעשית בימי המעשה מקבלת ערך ומשמעות ונעשית לעבודת ה' ולמלאכת שמים, שכן היא מקיימת ומפרנסת חיים קדושים וטהורים של קרבת אלוקים.
<h2>מלאכת מבשל</h2>
<h2>פרק ב - יסודות מלאכת מבשל</h2>
<h3>הגדרת המלאכה</h3>
מלאכת מבשל היא אחת משלושים ותשע מלאכות האסורות בשבת. היא נעשתה במשכן בתהליך הפקת הצבע לצביעת יריעות המשכן ובגדי הכהונה. לשם כך צריך היה לבשל את חומרי הגלם שמהם הפיקו את הצבע, ומכך למדו חכמים שבישול הוא אחד משלושים ותשע מלאכות האסורות בשבת.
איסורי המלאכה בשבת ובייחוד איסור בישול, רומזים לנו על המציאות העתידית השלמה. שבת היא "מעין עולם הבא", והיא רומזת ל"יום שכולו שבת" - לעתיד הגדול שבו תהיה המציאות שלמה ומתוקנת, ולא תצטרך למלאכה שתתקנה. על עתיד זה אמרו חכמים: "עתידה ארץ ישראל שתוציא גלוסקאות (-לחמים קטנים) וכלי מילת (-בגדים העשויים מצמר נקי)". איסור הבישול בשבת מרמז אפוא למציאות זו שבה תוציא הארץ מאכל מתוקן ושלם, בלא שיצטרך האדם לטרוח למענו, לבשלו ולתקנו.
מלאכת בישול היא עשיית שינוי משמעותי בדבר מאכל או בדבר אחר שמתבשל, על ידי חום האש. שינוי משמעותי הוא לא רק הפיכת דבר שאינו ראוי לאכילה לדבר ראוי לאכילה, כבישול בשר או תפוח אדמה, אלא גם שינוי טעמו ומִרְקָמו של דבר הראוי לאכילה נחשב כזה, והוא אסור. לדוגמה, המבשל גזר או תפוח עץ עובר על איסור מבשל, אף שעוד לפני הבישול היו תפוח העץ והגזר ראויים לאכילה, כיוון שבישולם חולל בהם שינוי משמעותי.
מלאכת מבשל כוללת גם בישול דברים שאינם אוכל. לדוגמה, אפיית כלֵי חמר כדי להקשותם ולהופכם לכלֵי חרס, התכת מתכת, המסת שעווה או זפת וחימום מים הספוגים בבגד - כל אלו אסורים משום מבשל. לכן אין להניח מגבת לחה על רדיאטור (תנור חימום) או על מֵחם מים חמים.
<h3>שיעור החום הראוי לבשל</h3>
פעולת הבישול נעשית על ידי מקור חום, שמחמם את האוכל ומבשלו. כדי שתהליך הבישול יתרחש, מקור החום צריך להיות חם בשיעור חום שהיד סולדת בו לכל הפחות, אך אם מקור החום אינו חם בשיעור זה, אין בכוחו לבשל. לדוגמה, סיר מרק שהורד מהאש והמרק שבו התקרר עד שהיד אינה סולדת בו, מותר לשים בתוכו תבלינים ומאכלים שאינם מבושלים, ואין חוששים שהם יתבשלו, כיוון שאין בכוח חום שהיד אינה סולדת בו לבשל. לכן בכל המצבים שיתבארו בהמשך, שבהם אסור לשים אוכל בכלי ראשון או בכלי שני, הכוונה היא לכלי שתכולתו חמה בשיעור חום שהיד סולדת בו, אך כאשר אין תכולת הכלי חמה בשיעור חום שהיד סולדת בו, מותר לתת בכלי דברי מאכל ללא חשש, כיוון שאין בכוחו לבשל.
חום שהיד סולדת בו הוא שיעור חום כזה שכאשר היד נוגעת בו, היא נרתעת לאחוריה. קשה לשער במדויק מהו חום שהיד סולדת בו, כיוון שישנם אנשים הרגישים לחום וידם סולדת כבר בחום מועט, וישנם כאלו שאינם רגישים כל כך וידם אינה סולדת אף בחום רב. על אף הקושי לדעת מהו השיעור המדויק של חום שהיד סולדת בו, ניתן לקבוע שחום של פחות מארבעים וחמש מעלות צלזיוס הוא בוודאי חום שהיד אינה סולדת בו, ואין בכוחו לבשל.
מותר להניח דבר שאינו מבושל סמוך לאש או על גבי סיר או מֵחם, אם אין אפשרות שהוא יתחמם לחום שהיד סולדת בו, אך אין לתת מאכל שאינו מבושל במקום שהוא יכול להגיע לחום שהיד סולדת בו, על דעת לסלקו משם קודם שיגיע לכך, שמא ישכח האדם לסלקו והמאכל יתבשל.
<h3>כלי ראשון</h3>
כלי שהתחמם על גבי האש נקרא כלי ראשון, כיוון שהוא ראשון ביחס לכלים שהתבשיל יעבור אליהם בהמשך, שלא התחממו ישירות מהאש. בכוחו של כלי ראשון לבשל גם לאחר שהוסר מהאש, לכן אסור לתת לתוכו מאכלים שלא התבשלו. לדוגמה, אסור להוסיף תבלינים לסיר מרק או לתבנית תפוחי אדמה שהורדו מהפלטה, כיוון שהתבלינים יתבשלו בהם.
<h3>כלי שני</h3>
כלי שני הוא כלי שהעבירו אליו תבשיל מכלי ראשון. הוא נקרא כן כיוון שאינו בא במגע ישיר עם האש, אלא הוא שני ביחס אליה. אין בכוח תבשיל חם הנתון בכלי שני לבשל מאכל שניתן לתוכו, כיוון שדפנות הכלי קרות והן מקררות את התבשיל. לדוגמה, כוס שנתנו בה מים חמים ממֵחם חשמלי היא כלי שני, ואין בכוח המים הנמצאים בה לבשל מאכל שניתן לתוכם. לכן אם יש צורך לקרר את המים שבכוס, מותר להוסיף להם מעט מים קרים, ואין חוששים שהמים הקרים יתבשלו על ידי המים החמים, כיוון שכלי שני אינו מבשל.
<h3>עירוי (שפיכה) מכלי ראשון</h3>
כאשר שופכים נוזל מכלי ראשון על מאכל שאינו מבושל, יש בכוח הנוזל לבשל את השכבה העליונה ('כדי קליפה') של המאכל. לכן אסור לשפוך מים חמים מן המֵחם על מים קרים או על עלי תה. וכן אסור לשפוך מים חמים מן המֵחם על תמצית תה קרה, אף אם התמצית התבשלה לפני שבת, כיוון שיש בישול אחר בישול בלח - כלומר נוזל שהתבשל והתקרר אסור לחזור ולחממו.
<h3>מאכלים המתבשלים בקלות ('קלי הבישול')</h3>
מאכלים רגילים אינם מתבשלים בכלי שני, אך ישנם מאכלים שמתבשלים בקלות, והם מתבשלים גם בכלי שני. מאכלים אלו נקראים 'קלי הבישול' כיוון שבישולם קל. הדוגמה המובאת לכך במשנה היא דגים מלוחים מאוד, שמחמת מליחותם אי אפשר לאכול אותם ללא בישול, והם מתבשלים בכלי שני. דוגמה נוספת שמובאת בפוסקים לקלי הבישול היא ביצה חיה, שגם היא מתבשלת בכלי שני, ולכן אסור לתת אותה בכלי זה.
מאכלים המתבשלים בקלות מתבשלים גם בכלי שלישי, ולכן אין לתת ביצה חיה גם בכלי שלישי.
<h3>אלו מאכלים הם קלי הבישול</h3>
בגמרא הובאו דוגמאות בודדות למאכלים שמתבשלים בקלות, אך יש סוברים שאין לתת שום מאכל בכלי שני, כיוון שישנם מאכלים המתבשלים בקלות שלא הוזכרו בגמרא, ואיננו בקיאים לדעת אלו מאכלים מתבשלים בקלות ואלו מאכלים אינם מתבשלים בקלות. לכן בכל מאכל יש לחשוש שמא הוא מתבשל בקלות ואין לתת אותו בכלי שני; וכן נוהגים יוצאי אשכנז וחלק מיוצאי ספרד. לפי דעה זו, אין לתת פלח לימון או דבש בכוס תה, כיוון שיש לחשוש שהלימון והדבש מתבשלים בקלות והם יתבשלו בכלי שני. ויש חולקים וסוברים שמותר לתת את כל המאכלים בכלי שני, מלבד מאכלים שנאמר עליהם בגמרא שהם מתבשלים בקלות או מאכלים שניכר שהם מתבשלים בקלות, ואין צורך לחשוש בכל מאכל שמא הוא מתבשל בקלות; וכן נוהגים רבים מיוצאי ספרד. לפי דעה זו, מותר לתת לימון או דבש בכוס תה, ואין צורך לחשוש שהלימון או הדבש יתבשלו בכלי שני.
<h3>מים, שמן ותבלינים</h3>
ישנם מאכלים שמפורש בגמרא שאינם מתבשלים בקלות, ולדעת כולם מותר לתת אותם בכלי שני, והם: מים, שמן ותבלינים.
<h3>משקים</h3>
שאר המשקים כגון חלב, תמצית תה, דבש נוזלי וכדומה, יש סוברים שצריך לחשוש לבישולם בקלות, ויש חולקים וסוברים שהם דומים לשמן ומים ואינם מתבשלים בקלות, וכן הלכה. לכן מותר לתת חלב, תמצית תה ודבש נוזלי בכוס מים חמים, ואין צריך לחשוש שהם מתבשלים בכלי שני.
לסיכום, למנהג יוצאי אשכנז וחלק מיוצאי ספרד, אין לתת בכלי שני שום מאכל מלבד משקים ותבלינים, ולמנהג רבים מיוצאי ספרד, מותר לתת בכלי שני את כל המאכלים מלבד דגים מלוחים מאוד, ביצה ומאכלים שניכר שהם מתבשלים בכלי שני.
<h3>נתינת מאכלים שיש חשש שהם קלי בישול בכלי שלישי</h3>
מאכלים שיוצאי אשכנז וחלק מיוצאי ספרד אינם נותנים אותם בכלי שני מחשש שמא הם מתבשלים בקלות, כגון לימון ודבש, מותר לתתם בכלי שלישי. זאת כיוון שאפשר שאינם מתבשלים בקלות, וגם אם הם מתבשלים בקלות, אפשר שכלי שלישי אינו מבשלם.
<h3>נתינת עלי תה בכלי שני ובכלי שלישי</h3>
עלי תה, ניכר שהם מתבשלים בכלי שני, ולכן הן יוצאי אשכנז והן יוצאי ספרד נזהרים שלא לתת אותם בכלי שני. לגבי נתינתם בכלי שלישי נחלקו הדעות. יש סוברים שאין לתת אותם בכלי שלישי, כיוון שניכר שהם מתבשלים אף בכלי שלישי. ויש חולקים וסוברים שהם אינם מתבשלים בכלי שלישי, ואף שהמים נצבעים ומקבלים טעם מעלי התה כאשר נותנים אותם בכלי שלישי, אין מכך ראיה שעלי התה מתבשלים, שכן המים נצבעים ומקבלים טעם מעלי התה גם כאשר נותנים אותם במים צוננים. למעשה, מומלץ להימנע מהכנת תה בכלי שלישי. והמקילים יקפידו להשהות את המים החמים מעט זמן בכלי השני עד שדפנות הכלי יתחממו, וכן ישהו את המים בכלי השלישי עד שגם דפנות הכלי יתחממו, כדי שחום המים ירד משמעותית, ולאחר מכן יתנו את עלי התה בכלי השלישי.
הדרך המובחרת להכנת תה בשבת היא להכין בערב שבת תמצית תה, ובשבת לשפוך את תמצית התה לתוך כוס עם מים חמים (כלי שני).
<h3>מצקת</h3>
כאשר נעזרים במצקת כדי להעביר תבשיל מן הסיר אל צלחת, נחלקו הפוסקים אם המצקת נחשבת כלי שני, כיוון שדפנות המצקת לא התחממו באש, או שהמצקת נחשבת כלי ראשון, כיוון שדפנות המצקת מתחממות בתוך הסיר. להלכה, יוצאי אשכנז וחלק מיוצאי ספרד נוהגים להחמיר ולהחשיב את המצקת לכלי ראשון ואת הצלחת שלתוכה הונח האוכל לכלי שני. ורבים מיוצאי ספרד נוהגים להקל ולהחשיב את המצקת לכלי שני, ואת הצלחת שלתוכה הונח האוכל לכלי שלישי.
<h3>דין תבשיל מוצק ('גוש') בכלי שני</h3>
כמבואר לעיל, אין בכוח תבשיל חם הנתון בכלי שני לבשל מאכל רגיל שאינו מקלי הבישול, כיוון שדפנות הכלי קרות והן מקררות את התבשיל. אמנם יש סוברים שדין זה נכון רק בתבשיל נוזלי הנתון בכלי שני, אך אין הוא נכון בתבשיל מוצק ('גוש') הנתון בו. ולכן דינו של תבשיל מוצק הנתון בכלי שני הוא כתבשיל הנתון בכלי ראשון, שבכוחו לבשל גם מאכלים שבוודאי אינם מקלי הבישול, כשמן, מים ותבלינים. החילוק בין תבשיל מוצק לתבשיל נוזלי נובע משוני בין תכונת הנוזל לתכונת המוצק: הנוזל מתפשט בכלי שהוא נתון בו, מתקרר מדפנותיו וחוזר ומתערב ביתר התבשיל ומקררו. אך מאכל מוצק כתפוח אדמה או בשר חם אינו מתפשט בכלי, ודפנות הכלי מצננות רק את החלק הקטן הבא עימן במגע, והחלק שמתקרר אינו שב ומתערב ביתר התבשיל ואינו מקררו. לכן תבשיל מוצק שניתן בכלי שני שומר על חומו זמן רב, ויש בכוחו לבשל. לסוברים שמאכל מוצק בכלי שני דינו כמאכל הנתון בכלי ראשון, אין לפזר תבלין על בשר, חומוס, שעועית או אורז הנתונים בכלי שני, כל עוד הם חמים בשיעור שהיד סולדת בהם, כיוון שהתבלין יתבשל, וכן אין לשפוך שמן על תפוח אדמה חם הנתון בכלי שני, כיוון שהשמן יתבשל; וכן נוהגים יוצאי אשכנז. ויש חולקים וסוברים שאין בכוח תבשיל חם הנתון בכלי שני לבשל מאכל שאינו מקלי הבישול, בין שהתבשיל מוצק ובין שהוא נוזלי, ולשיטתם מותר לפזר תבלין על בשר, חומוס, שעועית או אורז הנתונים בכלי שני, וכן מותר לשפוך שמן על תפוח אדמה חם הנתון בכלי שני; וכן נוהגים יוצאי ספרד.
<h2>פרק ג - בישול אחר בישול</h2>
<h3>חימום מאכל מבושל שהתקרר</h3>
כלל בידינו: אין בישול אחר בישול. כלומר, מאכל שהתבשל והתקרר מותר לחממו בשבת, ואין בכך משום איסור בישול. לדוגמה, אטריות מבושלות, שקדי מרק וקניידלך (כופתאות), מותר להכניסם לסיר ובו מרק חם אף כאשר הם קרים. וכן מותר לחמם על פלטה של שבת (באופן המבואר בפרק ח) אורז, תפוחי אדמה או עוף שהתבשלו והתקררו.
הטעם לכך שמותר לחמם תבשיל שהתקרר הוא שהשינוי שנעשה באוכל על ידי הבישול נשאר בו גם לאחר שהוא מתקרר, ולכן גם בעודו קר הוא נחשב מבושל, וחימומו מחדש אינו נחשב בישול.
<h3>חימום מאכל מבושל שנוספו לו רכיבים שאינם מבושלים</h3>
מאכל שהתבשל ולאחר בישולו הוסיפו לו רכיבים שלא התבשלו, אין לחממו בשבת, כיוון שחימומו יבשל את הרכיבים שלא התבשלו. לדוגמה, תפוחי אדמה שהתבשלו ולאחר הבישול תיבלו אותם בשמן זית, אסור לחממם על גבי פלטה של שבת, משום שחימומם על גבי הפלטה יבשל את השמן שעדיין לא התבשל. וכן גרגרי חומוס שהתבשלו ולאחר הבישול הוסיפו להם פלפל שחור, אסור לחממם על גבי פלטה של שבת, כיוון שחימומם יבשל את הפלפל השחור שעדיין לא התבשל.
'מנה חמה' מכילה בדרך כלל רכיבים שאינם מבושלים, ודינה כדבר שאינו מבושל.
<h3>חימום תבשיל שלא התבשל כל צרכו</h3>
ההיתר לחמם מאכל שהתבשל והתקרר הוא רק כאשר המאכל התבשל כל צרכו, אך אם המאכל לא התבשל כל צרכו, אסור לחממו בשבת, כיוון שהחימום מוסיף בו בישול. לכן אדם שהניח על הפלטה ביום שישי סיר חמין (צ'ולנט) שלא התבשל כל צרכו, והוריד את הסיר מהפלטה, אינו רשאי להחזיר את הסיר לפלטה, כיוון שחום הפלטה יוסיף בו בישול. ואפילו אם הוא רק פתח את מכסה הסיר, או שהזיז את הסיר ממרכז הפלטה לקצותיה הרחוקים מגוף החימום, אין הוא רשאי להחזיר את המכסה על הסיר או להחזיר את הסיר למרכז הפלטה, כיוון שפעולות אלו תזרזנה את בישול החמין.
<h3>חימום תבשיל שהתבשל במיקרוגל או בכיריים אינדוקציה</h3>
תבשיל שהתבשל במיקרוגל, יש סוברים שאסור לחממו על פלטה בשבת, כיוון שהבישול במיקרוגל אינו נעשה על ידי חום אש אלא על ידי קרינה, ואפשר שחימום התבשיל בחום אש (- גוף החימום של הפלטה) יוסיף באיכות בישולו. ויש סוברים שמותר לחממו על הפלטה כיוון שהוא מבושל כל צרכו. למעשה, מותר להניח על הפלטה תבשיל שהתבשל במיקרוגל, וזאת בתנאי שהנחתו על הפלטה רק תחמם אותו ולא תוסיף באיכות בישולו; והוא הדין לתבשיל שהתבשל בכיריים אינדוקציה.
<h3>בישול אחר בישול בנוזל</h3>
הראשונים נחלקו אם הכלל שאין בישול אחר בישול נאמר רק במאכלים מוצקים ('יבשים' - בלשון הפוסקים) או גם במאכלים נוזליים ('לחים' - בלשון הפוסקים). לדעת הרמב"ם והרשב"א, הכלל שאין בישול אחר בישול נאמר בין במאכלים מוצקים ובין במאכלים נוזליים, ולדעת רש"י והרא"ש, הכלל שאין בישול אחר בישול נאמר רק במאכלים מוצקים, אך במאכלים נוזליים יש בישול אחר בישול. לדוגמה, מרק שהתבשל והתקרר, לדעת הרמב"ם והרשב"א מותר לחממו על פלטה בשבת, ולדעת רש"י והרא"ש אסור לחממו על פלטה בשבת.
טעמם של רש"י והרא"ש, הסוברים שבמאכל נוזלי יש בישול אחר בישול, הוא שבמאכל נוזלי חום המאכל הוא מרכיב משמעותי מאוד, וכאשר המאכל מתקרר מתבטל הבישול הראשון, וחימום המאכל מחדש נחשב בישול.
להלכה, אסור לחמם תבשיל נוזלי שהתקרר, ולכן אסור לחמם בשבת מים, מרק, רוטב פטריות וכיוצא בהם, שהתבשלו והתקררו.
<h3>חימום תבשיל מוצק עם רוטב</h3>
מותר לחמם תבשיל מוצק קר שיש עליו מעט רוטב, כגון עוף שיש עליו מעט רוטב1, כיוון שהרוטב טפל לתבשיל המוצק.
תבשיל קר שרובו מוצק ומיעוטו נוזל, והנוזל ניכר ועומד בפני עצמו2, אסור לחממו יחד עם הנוזל, כיוון שהנוזל אינו נטפל לרוב התבשיל המוצק, וחימומו אסור מדין בישול. לדוגמה: חתיכות עוף השקועות במעט רוטב, אין לחממן יחד עם הרוטב, כיוון שהרוטב ניכר בפני עצמו, אלא יש להפרידן מהרוטב ולחממן בפני עצמן. ויש מי שחולק וסובר שמותר לחמם את התבשיל המוצק יחד עם התבשיל הנוזל, כיוון שמיעוט התבשיל הנוזל בטל לרוב התבשיל המוצק, וכן נוהגים רבים.
<h3>חימום תבשיל נוזלי שהתקרר מעט</h3>
השלחן ערוך והרמ"א נחלקו עד כמה תבשיל נוזלי צריך להתקרר כדי שהבישול הראשון יתבטל ממנו ויהיה אסור לחזור ולחממו. לדעת שניהם, כל עוד התבשיל חם בשיעור שהיד סולדת בו, הוא נחשב מבושל ומותר להגביר את חומו. לדוגמה, סיר ובו מרק רותח שהיה על הפלטה, והורידו אותו מהפלטה עד שחומו ירד לשמונים וחמש מעלות, מותר להחזירו לפלטה לדעת כולם, אף שהפלטה תגביר את חומו. זאת כיוון שכל עוד המרק חם בשיעור שהיד סולדת בו, הבישול אינו מתבטל ממנו ותוספת החום שמוסיפים בו אינה משמעותית ואינה נחשבת בישול. כמו כן, שניהם מסכימים שתבשיל שהתקרר לגמרי, אסור לחזור ולחממו, כיוון שהבישול הראשון התבטל ממנו.
המחלוקת בין השלחן ערוך לרמ"א היא רק במצב שבו התבשיל התקרר לשיעור חום שאין היד סולדת בו, אך הוא לא התקרר לגמרי. לדעת השלחן ערוך, משעה שהתבשיל התקרר לשיעור חום שאין היד סולדת בו, הבישול הראשון מתבטל ואסור לחזור ולחמם את התבשיל; וכן נוהגים יוצאי ספרד. ולדעת הרמ"א, כל עוד התבשיל לא התקרר לגמרי, דהיינו שהוא חם בשיעור כזה שאנשים הרוצים לאכול תבשיל חם יאכלוהו (כשלושים וחמש מעלות), מותר לחזור ולחמם את התבשיל; וכן נוהגים יוצאי אשכנז.
למנהג יוצאי ספרד, מידת החום שבהגיע התבשיל אליה אסור לחזור ולחממו היא שבעים מעלות. ואף שלעניין איסור בישול כתבנו לעיל שחום שהיד סולדת בו הוא חום של ארבעים וחמש מעלות, זהו משום שישנו ספק אם חום שהיד סולדת בו הוא חום של ארבעים וחמש מעלות או חום של שבעים מעלות, ובכל דבר הולכים לחומרה. לכן מרק שהורד מהפלטה והתקרר למידת חום של שישים וחמש מעלות, לדעת השלחן ערוך אסור להחזיר אותו לפלטה, כיוון שאנו חוששים שחום של שישים וחמש מעלות הוא חום שאין היד סולדת בו והבישול הראשון התבטל, ולדעת הרמ"א מותר להחזיר אותו לפלטה, כיוון שכל עוד הוא חם בשיעור כזה שאנשים הרוצים לאכול מרק חם יאכלוהו, הבישול הראשון אינו מתבטל.
<h3>נתינת תבשיל נוזלי חם בכלי ראשון</h3>
כאמור לעיל, מותר להגביר את חומו של תבשיל נוזלי שהיד סולדת בו. רבים מפוסקי ספרד סוברים שהיתר זה נאמר כאשר התבשיל נמצא בַּכּלי שהוא התבשל בו (כלי ראשון), אך משעה שהתבשיל הוצא מהכלי שהוא התבשל בו, אסור להגביר את חומו או לשפוך אותו לכלי ראשון, אף שהוא עדיין חם בשיעור שהיד סולדת בו, כיוון שנתינתו בכלי ראשון תגביר את עוצמת חומו.
לדוגמה, סיר מרק שהורד מהפלטה והוא חם בשיעור שהיד סולדת בו, מותר להחזירו לפלטה אף שהפלטה תגביר את חומו. אך מרק חם שניתן בצלחת והוא חם בשיעור שהיד סולדת בו, אסור להחזירו לפלטה או לסיר המרק (כלי ראשון), כיוון שאלו יגבירו את עוצמת חומו.
הטעם לכך שאין חוששים להגברת חום תבשיל נוזלי כאשר הוא נתון בכלי ראשון, אך חוששים להגברת חום תבשיל נוזלי שהוצא מכלי ראשון - הוא שאין משמעות להגברת חום תבשיל הנתון בכלי ראשון, אך יש משמעות להגברת חום תבשיל שהוצא מכלי ראשון. כוח הרתיחה של תבשיל הנמצא בכלי ראשון הוא חזק עד שיש בכוחו לבשל מאכלים אחרים שניתנים בו. לעומת זאת, כוח הרתיחה של תבשיל שאינו נמצא בכלי ראשון חלש יותר, ואין בכוחו לבשל מאכלים אחרים שניתנים בו. נמצא שבהעברת התבשיל לכלי ראשון מגבירים את כוח רתיחתו משמעותית, ולכן העברתו לכלי ראשון אסורה.
לדוגמה, אדם ששם לב שחסרים נוזלים בסיר החמין (צ'ולנט) והוא חושש שהחמין יישרף, אסור לו לשפוך מים חמים מהמֵחם של שבת לתוך סיר החמין. זאת כיוון שבשעה שהמים יוצאים מהמֵחם, הם אינם בכלי ראשון ואין בכוחם לבשל מאכלים אחרים, אך בהגיעם לסיר החמין, כוח רתיחתם מתגבר ובכוחם לבשל מאכלים אחרים. כיוצא בזה, מרק שניתן בצלחת, אין להחזירו לסיר המרק גם אם הוא חם בשיעור שהיד סולדת בו, כיוון שבנתינת המרק לכלי שני כוח רתיחתו נחלש, ובהחזרתו לסיר, שהוא כלי ראשון, כוח רתיחתו מתגבר.
דין זה נכון לדעת השלחן ערוך אך אינו נכון לדעת הרמ"א. כאמור לעיל, לדעת הרמ"א מותר להגביר את חומו של תבשיל נוזלי לשיעור שהיד סולדת בו, גם אם הוא חם במידה מועטה. נמצא שלדעת הרמ"א, מעבר של תבשיל מבושל כל צרכו מחום שאין היד סולדת בו לחום שהיד סולדת בו אינו נחשב בישול, וכל שכן מעבר של תבשיל חם מכלי שני לכלי ראשון אינו נחשב בישול. לכן לדעת הרמ"א, מותר לתת תבשיל נוזלי חם בכלי ראשון, אף שנתינתו בכלי ראשון תגביר את כוח רתיחתו, ובתנאי שהתבשיל מבושל כל צרכו והוא חם בשיעור כזה שאנשים הרוצים לאכול תבשיל חם יאכלוהו (כשלושים וחמש מעלות); וכן נוהגים יוצאי אשכנז. לכן כאשר חסרים נוזלים בסיר החמין, מותר ליוצאי אשכנז למלא כוס במים חמים מהמֵחם, ולשפוך אותם לתוך סיר החמין כדי שהחמין לא יישרף, וכן מותר ליוצאי אשכנז להחזיר מרק שניתן בצלחת לתוך סיר המרק, כל עוד המרק חם בשיעור כזה שאנשים הרוצים לאכול מרק חם יאכלוהו.
יש מיוצאי ספרד הסוברים שהשלחן ערוך מודה לרמ"א, וגם הוא סובר שמותר לתת תבשיל חם בכלי ראשון, אף שבעקבות זאת כוח רתיחת התבשיל יתגבר. אך בשונה מהרמ"א, שמתיר לעשות כן גם כאשר התבשיל חם במידה מועטה, השלחן ערוך מתיר לעשות כן רק אם חום התבשיל הוא בשיעור שהיד סולדת בו. לפי דעה זו, מותר להחזיר מרק שניתן בצלחת לסיר המרק, אם חום המרק בצלחת הוא יותר משבעים מעלות, וכן מותר לשפוך מים חמים ממֵחם לתוך סיר חמין, כיוון שחום המים במֵחם הוא יותר משבעים מעלות; וכן נוהגים חלק מיוצאי ספרד.
<h3>תבשיל מוצק שחימומו הופך אותו לנוזלי</h3>
תבשיל מוצק שחימומו יהפוך אותו לנוזלי נחשב דבר מוצק ומותר לחממו בשבת, כיוון שבזמן הנחתו על מקור החום הוא מוצק. לכן מותר לחמם שומן קרוש, אף שהחימום יהפוך אותו לנוזלי, וכן מותר לחמם קרם שוקולד מבושל שהתקרר והתגבש, אף שהחימום יהפוך אותו לנוזלי.
דין זה נכון ליוצאי ספרד, אבל יוצאי אשכנז נמנעים מחימום תבשיל מוצק שחימומו יהפוך אותו לנוזלי, מחמת איסור 'נולד'. איסור נולד הוא האיסור לרסק דבר מוצק, כגון שלג או קרח, ולהופכו לנוזלי. הטעם לאיסור זה הוא שהפיכת דבר מוצק לנוזלי נחשבת יצירת ('הולדת') דבר חדש והיא דומה למלאכה. למנהג יוצאי ספרד רק ריסוק בידיים אסור, אך המסה בחום מותרת, ולכן מותר ליוצאי ספרד להניח שומן קרוש מבושל על הפלטה, אף שחום הפלטה ימיס אותו ויהפוך אותו לנוזלי. אך למנהג יוצאי אשכנז, לא רק ריסוק בידיים אסור אלא גם המסה בחום, ולכן אסור ליוצאי אשכנז להניח שומן קרוש על הפלטה, כיוון שחום הפלטה ימיס אותו ויהפוך אותו לנוזלי. אמנם אם כמות השומן הקרוש מועטה, מותר להפשירהּ, כיוון שאין לה חשיבות והפשרתה אינה נחשבת ליצירת דבר חדש. לכן גם למנהג יוצאי אשכנז, מותר להניח על הפלטה עוף שיש עליו מעט שומן קרוש.
כאשר יש צורך, כגון כאשר המסת התבשיל נצרכת עבור ילדים קטנים או אורחים, יוצאי אשכנז מקילים לחמם תבשיל מוצק ולהפוך אותו לנוזלי. וכן הם מקילים (אף שלא במקום צורך) להניח תבשיל מוצק על הפלטה בעודה כבויה, אף שהפלטה עתידה להידלק מאוחר יותר והתבשיל המונח עליה יהפוך לנוזלי.
האיסור ליוצאי אשכנז לחמם תבשיל מוצק ולהופכו לנוזלי נאמר רק בתבשיל שאין רגילים לאכול אותו בעודו מוצק, כגון שומן קרוש, אבל תבשיל מוצק שרגילים לאוכלו בעודו מוצק, כגון שוקולד שעבר בישול, מותר לחממו ולהופכו לנוזלי, כיוון שהפיכתו לנוזלי אינה משנה אותו משמעותית ואינה נחשבת יצירת דבר חדש.
<h3>אפייה אחר אפייה</h3>
כשם שאין בישול אחר בישול, כך אין אפייה אחר אפייה. כלומר דבר שנאפה והתקרר מותר לחממו בשבת, כיוון שהשינוי שהאפייה עשתה באוכל נשאר בו גם לאחר שהוא התקרר, ולכן גם בעודו קר הוא נחשב אפוי, וחימומו המחודש אינו נחשב אפייה. לדוגמה, מותר לחמם על פלטה של שבת חלות, עוגה ופשטידה, כיוון שהן נאפו בערב שבת.
<h3>עשיית צנימים</h3>
יש סוברים שמותר להניח על פלטה של שבת פרוסות לחם כדי לעשותן צנימים ('טוסטים'), כיוון שפרוסות הלחם אפויות ואין אפייה אחר אפייה. ויש חולקים וסוברים שאסור להניח פרוסות לחם על פלטה של שבת כדי לעשותן צנימים, כיוון שטעם הצנים שונה משמעותית מטעם פרוסת לחם רגילה, וכן הלכה, אך מותר לחמם על הפלטה פרוסות לחם גם אם הן יתקשו קצת.
<h3>בישול אחר אפייה</h3>
כפי שהתבאר לעיל, אין בישול אחר בישול ואין אפייה אחר אפייה, אך מה דינם של בישול אחר אפייה ואפייה אחר בישול? נחלקו בדבר ראשונים: יש סוברים שאין בישול אחר אפייה ואין אפייה אחר בישול, כיוון שהאפייה או הבישול הכשירו את המאכל, והבישול או האפייה שלאחריהם אינם מתקנים את המאכל משמעותית. ויש חולקים וסוברים שיש בישול אחר אפייה ויש אפייה אחר בישול, כיוון שאפייה נעשית ללא נוזלים, ובישול נעשה עם נוזלים, ובישול שנעשה אחר אפייה או אפייה שנעשית אחר בישול משנים את מרקם המאכל ואת טעמו. לדוגמה: נתינת קרוטונים אפויים לתוך סיר מרק חם מותרת לסוברים שאין בישול אחר אפייה, כיוון שהקרוטונים אפויים; אך היא אסורה לסוברים שיש בישול אחר אפייה, כיוון שנתינתם בנוזל המרק משנה אותם.
להלכה, יוצאי אשכנז נוהגים כדעה שיש בישול אחר אפייה ויש אפייה אחר בישול, ובקרב יוצאי ספרד נחלקו המנהגים - יש מהם שמחמירים כדעה שיש בישול אחרי אפייה ויש אפייה אחר בישול, ויש מהם שמקילים כדעה שאין בישול אחרי אפייה ואין אפייה אחר בישול.
שקדי מרק נחשבים דבר מבושל כיוון שהם מטוגנים בשמן עמוק, ומותר לתת אותם לתוך סיר מרק חם לדעת כולם, כיוון שאין בישול אחר בישול.
<h3>נתינת מאפה בכלי שני</h3>
יוצאי אשכנז חוששים לכך שאפייה גורמת למאפה להיות קל לבישול, ובעקבותיה הוא מתבשל גם בכלי שני, וכן חוששים לכך חלק מיוצאי ספרד. לכן אסור ליוצאי אשכנז וליוצאי ספרד הנוהגים כן, לטבול ביסקוויט בכוס תה, כיוון שהביסקוויט אפוי ובהכנסתו לכוס תה הוא יתבשל. וכן אסור להם לשים בכלי שני אבקות נמסות כגון אבקת קקאו או אבקת סוכרזית, אם הן נאפו ולא התבשלו. ויש מיוצאי ספרד שאינם חוששים לכך שדבר שנאפה יתבשל בכלי שני, ולמנהגם מותר לטבול ביסקוויט בכוס תה.
<h3>נתינת מאפה בכלי שלישי</h3>
לדעת כולם, מותר לתת מאפה בכלי שלישי, ואין חוששים שהמאפה קל כל כך להתבשל עד שהוא יתבשל גם בכלי שלישי. לכן מותר לטבול חלה בצלחת מרק או לשים בה קרוטונים אפויים, כיוון שהמצקת היא כלי שני, והצלחת היא כלי שלישי.
<h2>פרק ד - הכנת שתייה חמה</h2>
לאחר שהתבארו העקרונות היסודיים של דיני בישול, נבאר כיצד יש ליישמם בהכנת שתייה חמה בשבת. חלק מן ההלכות הכתובות כאן כבר נכתבו בפרקים קודמים, אך הן מובאות כאן במרוכז.
<h3>ייבוש הכוס</h3>
לפני ששופכים מים חמים ממֵחם לכוס, יש לוודא שהכוס יבשה, כדי שהמים מהמֵחם לא יבשלו את המים שבכוס. אם הכוס אינה יבשה, יש לנער אותה כדי להוציא מתוכה את המים, אך אין צורך לייבשה לגמרי, כיוון שאין איסור לבשל כמות מזערית של מים כאשר האדם אינו מתכוון לכך ואין לו מכך תועלת. ויש מחמירים לייבש את הכוס לגמרי לפני שפיכת המים החמים לתוכה.
<h3>הכנת תה</h3>
אין לערות מים רותחים מהמֵחם על שקית תה או על עלי תה, כיוון שהתה אינו מבושל והעירוי מבשלו. ואף אין ליתן את שקית התה או את עלי התה בכלי שני, כיוון שיש לחשוש שהם מקלי הבישול, שהרי די בחום מועט כדי לבשלם.
לגבי נתינתם בכלי שלישי נחלקו הדעות. יש סוברים שאין לתת אותם בכלי שלישי, כיוון שניכר שהם מתבשלים בכלי שלישי. ויש חולקים וסוברים שהם אינם מתבשלים בכלי שלישי; ואף שכאשר נותנים עלי תה בכלי שלישי, המים נצבעים ומקבלים טעם מעלי התה, אין מכך ראיה שעלי התה מתבשלים, שכן גם כאשר נותנים עלי תה במים צוננים, המים נצבעים ומקבלים מהם טעם. למעשה, מומלץ להימנע מהכנת תה בכלי שלישי. והמקילים יקפידו להשהות את המים החמים מעט זמן בכלי השני, עד שדפנות הכלי יתחממו, וכן ישהו את המים בכלי השלישי עד שגם דפנותיו יתחממו, כדי שחום המים ירד משמעותית; ולאחר מכן יתנו את עלי התה בכלי השלישי.
הדרך המובחרת להכנת תה בשבת היא להכין תמצית תה בערב שבת, ובשבת לשפוך ממנה לתוך כוס עם מים חמים (כלי שני). אין לשפוך מתמצית התה לכלי ריק ולשפוך עליה מים חמים ישירות מהמֵחם, כיוון שעירוי מכלי ראשון מבשל.
<h3>נתינת סוכר במשקה חם</h3>
מותר לשים סוכר בכוס ולשפוך על הסוכר מים חמים ישירות מהמֵחם, כיוון שבתהליך ייצור הסוכר מבשלים אותו, ואין בישול אחר בישול. ויש סוברים שאין לשפוך מים חמים ישירות מהמֵחם על הסוכר, כיוון שהסוכר נמס מיד בשפיכת המים עליו ויש להחשיבו כדבר נוזלי ('לח'), שיש בו בישול אחר בישול. וטוב לחשוש לדעה זו ולשפוך את המים מהמֵחם לתוך כוס ריקה, ולאחר מכן לשים את הסוכר בכוס.
<h3>הכנת קפה נמס</h3>
קפה נמס מתבשל בתהליך ייצורו, ודינו כדין סוכר. אך ישנם סוגי קפה בטעמים, כגון קפה בטעם וניל וקפה בטעם מוקה, שבתהליך ייצורם מוסיפים להם לאחר בישולם מרכיבים שאינם מבושלים, ודינם כדין מאכלים שלא ידוע אם הם קלי הבישול. במאכלים כגון אלו, לדעת יוצאי אשכנז וחלק מיוצאי ספרד, חוששים שהם מקלי הבישול, ולכן אין לתנם בכלי שני אלא רק בכלי שלישי; ולדעת חלק מיוצאי ספרד, אין חוששים לכך ומותר לתנם בכלי שני.
<h3>נתינת ממתיקים מלאכותיים במשקה חם</h3>
ממתיקים מלאכותיים (כסוכרזית ודומיה) הם חומרים כימיים בעלי ערך תזונתי נמוך המשמשים תחליף לסוכר. ישנם ממתיקים מלאכותיים שמתבשלים בתהליך ייצורם, וישנם כאלו שאינם מתבשלים בתהליך ייצורם. ממתיקים מלאכותיים שכל מרכיביהם בושלו, דינם כסוכר, שאין בו איסור בישול מעיקר הדין, כיוון שאין בישול אחר בישול. אך ממתיקים מלאכותיים שחלק ממרכיביהם לא בושלו, יש בהם איסור בישול, כיוון שהמרכיבים שלא בושלו יכולים להתבשל. לדעת יוצאי אשכנז וחלק מיוצאי ספרד החוששים שכל מאכל הוא מקלי הבישול, אין לתנם בכלי שני אלא רק בכלי שלישי; ולדעת יוצאי ספרד שאינם חוששים לכך, מותר לתנם בכלי שני.
<h3>נתינת לימון, עלי נענע ודבש במשקה חם</h3>
דין לימון, עלי נענע ודבש, כדין מאכלים שלא ידוע לנו שהם מקלי הבישול. למנהג חלק מיוצאי ספרד, אין צורך לחשוש שהם מקלי הבישול ומותר לתנם בכלי שני; ולמנהג יוצאי אשכנז וחלק מיוצאי ספרד, יש לחשוש שהם מקלי הבישול, ואין לתנם בכלי שני אלא רק בכלי שלישי.
<h3>הכנת קפה שחור ('קפה טורקי')</h3>
קפה שחור עובר בתהליך ייצורו קלייה בחום גבוה. קלייה היא כאפייה, לכן למנהג יוצאי אשכנז וחלק מיוצאי ספרד החוששים לכך שיש בישול אחר אפייה, אין לתת קפה שחור בכלי שני, אלא רק בכלי שלישי. אך למנהג חלק מיוצאי ספרד הסוברים שאין בישול אחר אפייה, נחלקו הדעות בדינו: יש סוברים שאף לדעה שאין בישול אחר אפייה, אין לתת קפה שחור בכלי שני, כיוון שקליית הקפה אינה מכשירה אותו לייעודו, ורק הבישול שלאחר הקלייה מכשיר אותו להיות משקה עָרֵב. ויש חולקים וסוברים שקליית הקפה היא כאפייה, וכיוון שאין בישול אחר אפייה, מותר לערות עליו מים רותחים מכלי ראשון.
<h3>נתינת חלב במשקה חם</h3>
מותר ליתן חלב בכלי שני, כיוון שבזמננו החלב עובר פסטור בחום גבוה ( - השמדת חיידקים על ידי חימום החלב), ודבר נוזלי שהתבשל והתקרר מותר לתנו בכלי שני.
<h3>הכנת שוקו</h3>
ישנן אבקות קקאו ואבקות להכנת שוקו שמתבשלות בתהליך ייצורן, וישנן כאלו שאינן מתבשלות בתהליך ייצורן. אבקות שמתבשלות בתהליך ייצורן, דינן כדין סוכר - מעיקר הדין מותר לערות עליהן מים רותחים מכלי ראשון, והמחמירים נותנים אותן בכלי שני. ואבקות שאינן מתבשלות בתהליך ייצורן, דינן כדין מאכלים שלא ידוע לנו שהם מקלי הבישול - לדעת רבים מיוצאי ספרד, מותר לתנן בכלי שני, ויוצאי אשכנז וחלק מיוצאי ספרד נמנעים מנתינתן בכלי שני, שמא הן מקלי הבישול, אך מתירים לתנן בכלי שלישי.
<h2>פרק ה - עשיית פעולה המסייעת לבישול והוצאת אוכל מכלי המונח על האש</h2>
<h3>בישול מאכל שלא התבשל כל צרכו</h3>
אסור לבשל בשבת בין מאכל חי שלא התבשל בכלל, ובין מאכל שהתחיל להתבשל אך לא התבשל כל צרכו. מאכל שלא התבשל כל צרכו הוא מאכל שלא הגיע לרמת הבישול שרגילים לאוכלו בה. לדוגמה: תפוחי אדמה או עוף שהתבשלו ברמה כזו שאדם שזמנו דחוק יאכלם אך אדם שזמנו אינו דחוק לא יאכלם אלא יוסיף לבשלם - נחשבים תבשיל שאינו מבושל כל צרכו. לכן אסור להניח בשבת על הפלטה תפוחי אדמה ועוף שלא הגיעו לרמת הבישול שרגילים לאוכלם בה, וכן אסור להניח בשבת על הפלטה חלה שנאפתה ולא הגיע לרמת האפייה שרגילים לאוכלה בה. ואפילו אם החלה בכללותה נאפתה כראוי אך חלקיה הפנימיים לא נאפו כראוי - אסור להניחה על הפלטה בשבת, כיוון שחום הפלטה יאפה את חלקיה הפנימיים. וכן אסור להניח על הפלטה סיר שרוב התבשיל שבו התבשל כל צרכו ומעט ממנו לא התבשל כל צרכו, כגון סיר חמין שרוב מרכיביו התבשלו כראוי אך השעועית שבו לא התבשלה כראוי.
<h3>עשיית פעולה המסייעת לבישול</h3>
לא רק הנחת סיר על האש אסורה משום בישול, אלא גם כל פעולה המסייעת לבישול או מזרזת אותו. לדוגמה, הנחת מכסה על סיר שיש בו תבשיל חם שאינו מבושל כל צרכו אסורה, כיוון שהיא מזרזת את הבישול. לכן אדם שפתח סיר חם ונוכח שהתבשיל שבסיר אינו מבושל כל צרכו, לא יסגור את הסיר, כיוון שסגירת הסיר תזרז את הבישול. וכן סיר המונח בקצה הפלטה והתבשיל שבו אינו מבושל כל צרכו, אין לקרבו למרכז הפלטה, כיוון שמרכז הפלטה חם יותר מקצה הפלטה, וקירובו למרכז הפלטה יזרז את בישולו. כמו כן סיר המונח על גבי הפלטה והתבשיל שבו אינו מבושל כל צרכו, אין להניח עליו כיסוי בד או שמיכה שישמרו על חום הסיר, כיוון שהנחתם תסייע לבישול.
<h3>הוספת בישול בתבשיל מבושל כל צרכו</h3>
תבשיל מבושל כל צרכו, כלומר תבשיל שהגיע לרמת בישול כזו שאדם רגיל אוכל אותו כמו שהוא, מותר להוסיף בבישולו גם אם תוספת הבישול תשביח אותו. לדוגמה: מותר להניח על הפלטה בשבת (באופן המבואר בפרק ח) סיר חמין (צ'ולנט) מבושל כל צרכו, אף שהשהיית הסיר על הפלטה תשביח את החמין. וכל שכן שמותר לסגור את סיר החמין או לקרבו למרכז הפלטה. לכן כדאי שכל התבשילים שמניחים בערב שבת על הפלטה יהיו מבושלים כל צרכם, כיוון שרגילים להזיז את הסירים המונחים על הפלטה ממקום למקום, לפתוח אותם ולסוגרם, ואם התבשילים לא יהיו מבושלים כל צרכם, עלולים להיכשל באיסור.
<h3>ערבוב תבשיל שאינו מבושל כל צרכו ('מגיס')</h3>
אסור לערבב תבשיל חם שאינו מבושל כל צרכו, כיוון שערבוב התבשיל מפזר את חום התבשיל בכולו, ומזרז את בישולו. איסור זה נקרא 'מגיס' ופירושו 'מערבב', והוא חל גם אם הסיר אינו על האש, כל עוד הוא חם בשיעור חום שהיד סולדת בו. זאת כיוון שכל עוד התבשיל חם, הוא מוסיף להתבשל מהחום שצבור בו. לא רק ערבוב התבשיל אסור, אלא אסרו חכמים גם הוצאת חלק ממנו על ידי כף או כלי אחר, שמא על ידי הוצאת חלק מהתבשיל, התבשיל יתערבב.
<h3>ערבוב תבשיל מבושל כל צרכו</h3>
מן התורה מותר לערבב תבשיל חם מבושל כל צרכו הנמצא על האש, כיוון שאין בישול אחר בישול, אך חכמים אסרו לעשות זאת, כיוון שאדם הרואה את חברו מערבב תבשיל המונח על האש עלול לחשוב שמותר לבשל בשבת, כיוון שערבוב תבשיל הוא פעולה שרגילים לעשותה בתהליך הבישול. כאשר התבשיל אינו מונח על האש והוא מבושל כל צרכו מותר לערבב אותו, כיוון שערבובו במקום שאין רגילים לבשל בו אינו נראה פעולת בישול.
<h3>הוצאת אוכל מתבשיל מבושל כל צרכו המונח על האש</h3>
יש סוברים שכשם שאסור לערבב תבשיל מבושל כל צרכו המונח על גבי האש, כך גם אסור להוציא אוכל מתבשיל המבושל כל צרכו המונח על גבי האש, כיוון שהוצאת אוכל מתבשיל מערבבת מעט את התבשיל; וכן נוהגים יוצאי אשכנז וחלק מיוצאי ספרד. ויש חולקים וסוברים שמותר להוציא אוכל מתבשיל מבושל כל צרכו המונח על גבי האש; וכן נוהגים חלק מיוצאי ספרד.
למנהג יוצאי אשכנז וחלק מיוצאי ספרד המחמירים שלא להוציא אוכל מתבשיל מבושל כל צרכו המונח על האש, אדם הרוצה להוציא אוכל מסיר שמונח על גבי האש יוריד את הסיר מהאש, יוציא את האוכל ממנו, ולאחר מכן יחזיר את הסיר לאש, וזאת בתנאי שהאש מכוסה. ויש לעשות זאת בדרך המבוארת בפרק ח.
מנהג יוצאי אשכנז וחלק מיוצאי ספרד שלא להוציא אוכל מתבשיל מבושל כל צרכו המונח על גבי האש הוא רק כאשר הוצאת האוכל גורמת לערבוב התבשיל, כגון בתבשיל שיש בו רוטב והוצאת חלק מהתבשיל גורמת לתנועת הרוטב ולערבובו. אך כאשר הוצאת האוכל אינה גורמת לערבוב התבשיל, מותר להוציא אוכל מהתבשיל. לכן סיר המונח על גבי האש ובו חתיכות עוף ללא רוטב, מותר להוציא ממנו חתיכת עוף, כיוון שהוצאתה אינה גורמת לערבוב התבשיל.
<h3>הוצאת אוכל מתבשיל מבושל כל צרכו המונח על פלטה</h3>
הפוסקים נחלקו אם מנהג יוצאי אשכנז וחלק מיוצאי ספרד להימנע מהוצאת אוכל מתבשיל המונח על גבי אש, כולל גם הוצאת אוכל מתבשיל המונח על גבי פלטה של שבת. יש סוברים שאין הבדל בין תבשיל המונח על גבי אש לתבשיל המונח על גבי פלטה, וכשם שאסור להוציא אוכל מתבשיל המונח על גבי אש, כך גם אסור להוציא אוכל מתבשיל המונח על גבי פלטה. ויש חולקים וסוברים שמותר להוציא אוכל מתבשיל המונח על גבי פלטה, כיוון שאין חשש שהוצאת אוכל מכלי המונח על גבי פלטה תיראה כבישול, שכן אין רגילים לבשל על פלטה. להלכה, מותר להוציא אוכל מתבשיל המונח על גבי פלטה, אך יש לעשות זאת בנחת, כך שהוצאת האוכל לא תגרום לערבוב התבשיל שבכלי.
<h3>הוצאת מים חמים ממֵחם</h3>
מותר להוציא מים חמים ממֵחם או מסיר הנמצא על גבי האש, כיוון שגם ללא הוצאתם המים במֵחם מתערבבים מעצמם, מחמת חום האש.
<h2>פרק ו - בישול במקור חום שאינו אש ושימוש בדוד שמש</h2>
<h3>בישול ב'תולדות האש'</h3>
איסור מבשל הוא בין שהבישול נעשה באש ובין שהוא נעשה ב'תולדות האש'. תולדות האש הן דברים שהתחממו על ידי אש, והם נקראים כן כיוון שחומם נולד מהאש. לדוגמה: מחבת שחוממה באש והוסרה ממנה, סיר מרק שעמד על האש והוסר ממנה ומגבת שהונחה על פלטה של שבת והוסרה ממנה - הם תולדות האש. לכן הנותן אטריות שאינן מבושלות לסיר מרק חם שהוסר מהאש, עובר על איסור מבשל. וכן העוטף ביצה חיה במגבת שהתחממה על פלטה של שבת, עובר על איסור מבשל.
<h3>בישול בחמה (בשמש)</h3>
מותר לבשל בחום השמש, כיוון שאין רגילים לבשל בו. ואף שבדרך כלל, חכמים אסרו לעשות מלאכה שלא כדרכה, הם לא אסרו לבשל בחום השמש. הסיבה לכך היא שבישול בחמה שונה מאוד מבישול באש, ואין חשש שאנשים יטעו וילמדו שמותר לבשל באש מכך שמותר לבשל בחמה. לכן מותר להניח מים או מאכל בשמש כדי שיתחממו, אף אם הם יתחממו מאוד.
הבן איש חי כותב שההיתר לבשל בחמה בשבת רומז לשלמות שאליה יגיע העולם בעתיד. לעתיד לבוא, האדם לא יתרפא על ידי מעשיו אלא על ידי הסתכלות בשמש, כמו שאמרו חכמים: "לעתיד לבוא הקדוש ברוך הוא מוציא חמה מנרתיקה וכו' וצדיקים מתרפאים בה שנאמר: 'וְזָרְחָה לָכֶם יִרְאֵי שְׁמִי שֶׁמֶשׁ צְדָקָה וּמַרְפֵּא בִּכְנָפֶיהָ'". השבת היא 'מעין עולם הבא', ועל כן נאסר בה הבישול באש, המסמל את מעשה האדם, אך הותר בה הבישול בחמה, המסמלת את הרפואה המוכנת לאדם בטבע הבריאה. היתר הבישול בחמה בשבת מרמז אפוא על הטובה הגדולה והמעולה שתהיה לאדם לעתיד לבוא, שבו תהיה רפואתו מזומנת לו, ולא יצטרך לשינוי ותיקון סדרי הטבע עבורה.
<h3>בישול ב'תולדות חמה'</h3>
אף שמותר לבשל בחמה, חכמים אסרו לבשל ב'תולדות חמה'. תולדות חמה הן דברים שהתחממו בשמש, והם נקראים כך כיוון שחומם נולד מהחמה. הטעם לכך שחכמים אסרו לבשל בתולדות חמה הוא שדבר שהתחמם בשמש, לא ניכר שהחום הצבור בו הוא מהשמש ולא מאש, ומתוך כך עלולים לטעות ולחשוב שמותר לבשל בתולדות אש. לדוגמה: הרואה את חברו צולה ביצה על מחבת שהתחממה בשמש, אינו יודע שהמחבת התחממה בשמש ולא באש, והוא עלול לטעות ולחשוב שהמחבת התחממה באש, ולהסיק מכך שבישול בתולדות אש מותר. לכן אסור לצלות ביצה על מחבת שהתחממה בשמש, או להטמין ביצה בתוך חול שהתחמם בשמש, כיוון שהמחבת והחול הם תולדות חמה.
<h3>שימוש במים שהתחממו על ידי דוד חשמל ('בוילר')</h3>
ברז מים חמים שמגיעים אליו מים חמים שהתחממו על ידי דוד חשמל ('בוילר' - מִתקן לחימום מים על ידי גוף חימום חשמלי), אין לפותחו בשבת, גם כאשר גוף החימום בדוד כבוי. זאת כיוון שהוצאת מים חמים מהדוד גורמת לכניסת מים קרים לתוכו, והם מתערבים במים שהתחממו על ידי החשמל ומתבשלים על ידיהם; ומים שהתחממו על ידי גוף חימום חשמלי נחשבים לתולדות האש, והבישול על ידם אסור מן התורה.
כאשר גוף החימום כבוי וחום המים שבדוד הוא פחות מחום שהיד סולדת בו (כארבעים וחמש מעלות), מותר לפתוח את ברז המים החמים, כיוון שהמים הקרים שייכנסו לדוד אינם עתידים להתבשל מן המים שבתוכו.
<h3>שימוש במים שהתחממו על ידי דוד שמש</h3>
מותר לפתוח ברז מים חמים שמגיעים אליו מים חמים מדוד שמש. ואף שהוצאת מים חמים מהדוד גורמת לכניסת מים קרים לתוכו, והם מתערבים במים שהתחממו על ידי השמש ומתבשלים על ידיהם, הדבר מותר משום שבפתיחת הברז אין בכוונת האדם להכניס מים קרים לדוד ולבשלם ('אינו מתכוון'). ואף שבוודאי ייכנסו מים לדוד ויתבשלו ('פסיק רישיה'), הדבר מותר, כיוון שהאיסור לבשל בתולדות חמה הוא איסור דרבנן, וישנם פוסקים המתירים לעשות איסור דרבנן כאשר האדם אינו מכוון למלאכה האסורה. לכך יש לצרף את העובדה שבפתיחת ברז המים החמים, האדם אינו מכניס את המים הקרים ישירות לדוד אלא הוא עושה פעולה שגורמת בעקיפין להכנסת המים הקרים לדוד, שכן בעקבות הוצאת המים החמים מתפנה מקום בדוד, ואז נכנסים אליו המים הקרים; ולדעת חלק מהפוסקים דבר זה נחשב ל'גרמא', ואיסור דרבנן הנעשה בדרך 'גרמא' מותר כאשר האדם אינו מכוון למלאכה האסורה. ויש סוברים שאסור לפתוח ברז מים חמים שמגיעים אליו מים חמים מדוד שמש, כיוון שהוצאת מים חמים מהדוד גורמת לכניסת מים קרים לתוכו, והם מתערבים במים שהתחממו על ידי השמש ומתבשלים על ידיהם, ואין זה נחשב 'גרמא', כיוון שזו הדרך הרגילה שמכניסים בה מים לדוד.
ברוב דודי השמש מותקן גוף חימום חשמלי המאפשר שימוש משולב בחום השמש ובחשמל, ובימות החורף המעוננים או כאשר כמות המים החמים שהתחממו מהשמש אינה מספקת, מדליקים את החימום החשמלי. לכן הנוהגים להקל ולפתוח ברז שמגיעים אליו מים חמים מדוד שמש, צריכים לוודא שגוף החימום החשמלי לא הודלק בערב שבת, כיוון שאם גוף החימום הודלק, הרי שהמים החמים הנמצאים בדוד בשבת הם תולדות האוּר, והבישול בהם אסור מהתורה, ופתיחת הברז אסורה.
<h3>מערכת חימום מים על ידי גז ('יונקרס')</h3>
אסור לפתוח ברז מים חמים שמגיעים אליו מים ממערכת חימום על ידי גז ('יונקרס'). במערכת זו, פתיחת ברז המים החמים גורמת להבערת אש ולחימום המים. בבתים שמותקנת בהם מערכת זו, יש לכבות את המערכת לפני שבת, כדי שלא יפתחו בטעות את ברז המים החמים ויעברו על איסור מבעיר ועל איסור מבשל.
<h2>פרק ז - הנחת מאכלים על אש בערב שבת והשארתם שם בשבת (איסור שהייה)</h2>
<h3>המנהג לאכול מאכלים חמים בשבת והאיסורים המתלווים לו</h3>
מנהג ישראל לאכול בשבת מאכלים חמים. הטעם העיקרי לכך הוא שמאכלים חמים הם טעימים וערֵבים, ויש בכך קיום של מצוות עונג שבת. אך יש לכך טעם נוסף, הקשור למנהג הקראים. לפי אמונתם המוטעית, אסור לעשות בשבת שום פעולה שתגרום לחימום אוכל או לשמירת חומו, ולכן הם אוכלים בשבת אוכל קר. כדי להוציא זאת מליבם ולהדגיש שמותר לעשות בשבת פעולות שתגרומנה לחימום אוכל מבושל ולשמירת חומו, נהגו ישראל להקפיד לאכול תבשילים חמים בשבת. וכך כתב על כך רבינו זרחיה הלוי (אחד מגדולי הראשונים): "תקנת רבותינו היא לענג את השבת בחמין. וכל מי שאינו אוכל חמין צריך בדיקה אחריו אם הוא מין (-קראי), ומצווה לבשל ולהטמין, ולענג את השבת ולהשמין, והעושה כן הוא המאמין וזוכה לקץ הימין".
חימום מאכלים לשבת עלול לגרום לתקלות שונות בשמירת ההלכה, כגון ליבוי האש וזירוז הבישול של תבשילים שאינם מבושלים כל צרכם, לכן אסרו חכמים שלושה איסורים שמטרתם למנוע תקלות אלו: איסור שהייה, איסור החזרה ואיסור הטמנה. בפרק זה יבוארו דיני איסור שהייה, ובפרקים הבאים יבוארו דיני איסורי חזרה והטמנה.
<h3>איסור שהייה</h3>
בדרך כלל מותר לעשות בערב שבת מלאכה האסורה בשבת, אף שהמלאכה תימשך ותיעשה מאליה בשבת. לדוגמה: מותר להדליק נר בערב שבת, אף שהנר ימשיך לדלוק בשבת. וכן מותר להניח בגד מלוכלך בתוך גיגית עם חומר ניקוי בערב שבת, כדי שהוא יתכבס מאליו במשך השבת. וכן מותר מן התורה להניח אוכל שאינו מבושל על גבי אש בערב שבת, כדי שהאוכל יתבשל בשבת. אמנם אף שדבר זה מותר מן התורה, חכמים אסרו לעשות זאת מחשש שמא אדם ייווכח שהתבשיל לא יספיק להתבשל עד סעודת שבת, ויגביר את עוצמת האש בשבת כדי לזרז את הבישול. איסור זה נקרא איסור שהייה, כיוון שהגדרת האיסור היא השהיית (-השארת) תבשיל שאינו מבושל על גבי האש בשבת. לכן אין להניח בערב שבת אוכל שאינו מבושל על גבי גחלים, כיריים של גז או כיריים חשמליות, על דעת שהוא יתבשל בשבת. וכן אין לתת בתנור אפייה אוכל שאינו אפוי, על דעת שהוא ייאפה בשבת.
<h3>השהיית מאכלים על פלטה של שבת</h3>
אף שאסור להניח בערב שבת מאכלים שאינם מבושלים על כיריים של גז וכיוצא בהם כדי שהמאכלים יתבשלו בשבת, מותר להניח בערב שבת מאכלים שאינם מבושלים על פלטה של שבת. זאת כיוון שגם אם האדם יגלה שהמאכלים לא יספיקו להתבשל עד הסעודה, אין חשש שהוא יגביר את עוצמת החום, כיוון שלא ניתן להגביר את עוצמת החום של הפלטה.
<h3>מֵחם חשמלי ותנור אפייה</h3>
דוגמה מצויה לאיסור שהייה בימינו היא הפעלת מֵחם חשמלי שהמים בו לא הספיקו להתחמם לפני שבת. בשימוש רגיל במֵחם חשמלי, מרתיחים את המים על ידי כפתור ההרתחה, ולאחר מכן מעבירים את המחם למצב שבת, כדי שהמים יישארו חמים במשך השבת. כאשר אין מספיק זמן להרתיח את המים בערב שבת, אין להשאיר את המחם על מצב שבת על דעת שהמים יתחממו לאיטם במשך השבת, כיוון שיש לחשוש שהאדם ירצה למהר את חימום המים ויפעיל את כפתור ההרתחה בשבת. כמו כן, אדם שלא הספיק להכין אוכל לשבת והוא מעוניין להפעיל את התנור באמצעות שעון עצר ('טיימר') ולאפות בו מאכלים לשבת, אינו רשאי לעשות כן, כיוון שיש לחשוש שבשבת הוא ייווכח שהאוכל לא יספיק להיאפות כראוי עד סעודת שבת, ויגביר את עוצמת החום של התנור.
<h3>השהיית מאכל הראוי לאכילה 'על ידי הדחק'</h3>
מותר להשהות על כיריים של גז וכיוצא בהם תבשיל שהגיע לרמת בישול כזו שהוא ראוי לאכילה בשעת הדחק, כיוון שאין לחשוש שאדם יגביר את עוצמת האש כדי לזרז את בישולו. ויש סוברים שאין להשהות על כיריים של גז וכיוצא בהם תבשיל שראוי לאכילה רק בשעת הדחק, או תבשיל שמבושל כל צרכו אך תוספת הבישול משביחה אותו ('מצטמק ויפה לו'), כיוון שיש לחשוש שהאדם יגביר את עוצמת האש כדי להשביח את התבשיל; וטוב להחמיר כדעה זו.
<h3>השהייה על אש מכוסה</h3>
מותר להשהות מאכל שאינו מבושל על אש, אם מכסים את האש. היתר זה נלמד מדין 'כירה קטומה'. כירה קטומה היא כירה שמיעטו את חומה על ידי פיזור אפר על הגחלים שבה, ומותר להשהות עליה מאכל שאינו מבושל כיוון שאין חוששים שאדם יחזור ויגביר את חום הכירה לאחר שהוא מיעט את חומה. לכן אדם הרוצה להשהות מאכל שאינו מבושל על כירי גז, ישים לוח מתכת על הכיריים, ועליו יניח את הסיר.
<h2>פרק ח - חימום תבשילים בשבת ודיני החזרה</h2>
<h3>חימום תבשילים בשבת</h3>
כאשר רוצים לחמם אוכל בשבת, ראשית כל יש לבדוק אם האוכל מבושל כל צרכו. אוכל שאינו מבושל כל צרכו - אסור לחממו, שכן חימום האוכל יוסיף בו בישול. לכן בכל מקום בפרק זה שכתוב שמותר לחמם אוכל, הכוונה היא לאוכל שמבושל כל צרכו.
כמבואר לעיל, תבשיל מוצק שהתבשל והתקרר נחשב מבושל, כיוון שהשינוי שנעשה באוכל על ידי הבישול נשאר בו גם לאחר שהוא מתקרר, ולכן גם בעודו קר הוא נחשב מבושל וחימומו מחדש אינו נחשב בישול ('אין בישול אחר בישול'). אך תבשיל נוזלי שהתבשל והתקרר אינו נחשב מבושל. זאת כיוון שבמאכל נוזלי, חום המאכל הוא מרכיב משמעותי, וכאשר המאכל מתקרר, מתבטל הבישול הראשון, וחימום המאכל מחדש נחשב בישול. לכן מותר לחמם בשבת עוף, אורז ותפוחי אדמה מבושלים, אף אם הם קרים, אך אסור לחמם מרק או רוטב קרים, גם אם הם התבשלו בערב שבת.
<h3>חימום תבשיל על גבי כיריים בשבת</h3>
מן התורה, מותר לחמם בשבת מאכל מבושל על גבי אש או על גבי כיריים, כיוון שהמאכל כבר התבשל ואין בישול אחר בישול. אך חכמים אסרו לעשות זאת, כיוון שבימות החול רגילים לבשל על גבי האש או על גבי הכיריים, וחימום אוכל במקום שרגילים לבשל בו נראה כפעולת בישול, ואנשים הרואים זאת עלולים לחשוב שמותר לבשל בשבת.
<h3>חימום תבשיל בשבת במקום שאין רגילים לבשל בו</h3>
חימום מאכל מבושל במקום שאין רגילים לבשל בו מותר, כיוון שהחימום אינו נראה כפעולת בישול. לכן מותר לחמם בשבת מאכל מבושל על ידי הנחתו על גבי סיר שיש בו תבשיל העומד על האש, או על גבי מֵחם חשמלי, כיוון שאין רגילים לבשל כך. וכן מותר לחמם מאכל מבושל על ידי הנחתו על גבי רדיאטור (תנור לחימום הבית), כיוון שאין רגילים לבשל עליו.
<h3>חימום תבשיל על גבי פלטה בשבת</h3>
אסור לחמם בשבת תבשיל על ידי נתינתו על פלטה של שבת, כיוון שהנחת תבשיל על פלטה של שבת עלולה להראות כבישול, שכן לפעמים מבשלים על הפלטה, כגון כאשר מניחים עליה בערב שבת תבשיל שאינו מבושל כל צרכו, והוא הולך ומתבשל בשבת. אמנם מותר לחמם תבשיל על ידי נתינתו על הפלטה, אם מניחים בינו לבין הפלטה כלי עם חלל שיחצוץ ביניהם, כגון תבנית הפוכה, או רשת מתכת עבהתמונות 3-4. הטעם לכך הוא שעל ידי זה ניכר שנתינת התבשיל על הפלטה אינה לצורך בישול, שכן אדם הרוצה לבשל מניח את הסיר ישירות על מקור החום ואין הוא מניח כלי עם חלל שיחצוץ בין הסיר לבין מקור החום. ויש סוברים שמותר לחמם תבשיל על פלטה של שבת, כיוון שאין רגילים לבשל על פלטה ולכן חימום תבשיל עליה אינו נראה כבישול.
<h3>איסור החזרה</h3>
כאשר סיר נמצא על הפלטה ואדם רוצה להורידו מהפלטה ולהחזירו אליה לאחר מכן, כגון כאשר אישה רוצה להוריד את הסיר מהפלטה כדי להאכיל את ילדיה הקטנים ולהחזיר אותו לפלטה לאחר מכן, כדי שהתבשיל יישאר חם לסעודה - הדין תלוי במחלוקת הפוסקים. לדעת הפוסקים הסוברים שמותר להניח בשבת סיר ישירות על הפלטה, ניתן להחזיר את הסיר לפלטה ללא כל חשש. אך לדעת הפוסקים הסוברים שאסור להניח סיר ישירות על הפלטה, אין להחזיר את הסיר ישירות לפלטה אלא יש להניח עליה כלי עם חלל שיחצוץ בינה לבין הסיר, כגון תבנית הפוכה או רשת מתכת עבה, ולהניח את הסיר עליו, כמבואר לעיל. ואם ברצון האדם להניח את הסיר ישירות על הפלטה ללא כל חציצה, עליו להקפיד להניח את הסיר במקום שיהיה ניכר בו שהורדת הסיר מהפלטה היא זמנית, והחזרתו לפלטה אינה הנחה חדשה אלא המשך ההנחה שהחלה לפני שבת, כגון על כיסא, על שולחן או על מגבת הפרוסה על השיש; אך אין להניחו על הרצפה או ישירות על השיש. ולמנהג יוצאי אשכנז, נוסף על כך יש להתכוון בשעת הורדת הסיר מהפלטה להחזירו לפלטה, ולהחזיק בסיר בכל משך הזמן שהוא איננו על הפלטה. כל זאת כדי שיהיה ניכר שהורדת הסיר מהפלטה היא זמנית, והחזרת הסיר לפלטה אינה הנחה חדשה אלא המשך ההנחה שהחלה לפני שבת.
<h2>פרק ט - כיסוי תבשילים בשבת ובערב שבת (איסור הטמנה)</h2>
<h3>הטמנה מן התורה ומדברי חכמים</h3>
בזמן חז"ל נהגו לשמור על חום התבשילים על ידי כִּיסוּיָם בעודם חמים בבד או בחומר אחר. כיסוי התבשיל היה מבודד את התבשיל החם מאוויר החדר, וכך חום התבשיל היה נשמר. מן התורה, מותר לכסות בשבת תבשיל חם המבושל כל צרכו כדי לשמור על חומו, אך חכמים אסרו לעשות זאת בשבת, כיוון שבזמן חז"ל היו רגילים להרתיח את התבשילים לפני כִּיסוּיָם כדי שהם יישארו חמים למשך זמן רב, וחכמים חששו שבבוא אדם לכסות תבשיל בשבת, הוא ייווכח שהתבשיל אינו חם מספיק, וירתיח אותו כפי שהוא רגיל לעשות בימות החול, ויעבור על איסור מבעיר. לכן אין לכסות בשמיכה או במגבת, חלה או סיר הנמצאים על הפלטהתמונות 5-6. וכן אין לכסות את האוכל בכיסוי שישמור על חומו כאשר יש הפסקת חשמל או כאשר שעון השבת כיבה את הפלטה מוקדם מהצפוי. איסור זה נקרא איסור הטמנה, שכן פירוש המילה הטמנה הוא כיסוי והסתרה.
<h3>כיסוי חלק מכלי</h3>
למנהג חלק מיוצאי ספרד, כיסוי חלק מן הכלי או מהתבשיל ('הטמנה במקצת') נחשב הטמנה והוא אסור תמונות 7-8. אך למנהג יוצאי אשכנז וחלק מיוצאי ספרד, רק כיסוי מלא של הכלי או של התבשיל נחשב הטמנה אך כיסוי חלק מהכלי או חלק מהתבשיל מותר. אמנם גם למנהגם, לא די להשאיר חלק מזערי של הכלי או של התבשיל מגולה ות5-6, אלא יש להקפיד שכשליש מהסיר או מהתבשיל יהיה מגולה תמונות 9-10. לכן למנהג יוצאי אשכנז וחלק מיוצאי ספרד המקילים בדין הטמנה במקצת, מותר לכסות סיר הנתון על הפלטה בשמיכה או במגבת, כל עוד שליש מהסיר נשאר מגולה. ולמנהג חלק מיוצאי ספרד המחמירים בדין הטמנה במקצת, אסור לעשות כן.
כיסוי חלקו העליון של הסיר תוך הקפדה שהכיסוי לא ישתלשל לצדדי הסיר אינו נחשב הטמנה במקצת, והוא מותר למנהג כולם 11.
יש להדגיש שההיתר לכסות חלק מתבשיל הוא רק כאשר התבשיל מבושל כל צרכו, אך אם התבשיל אינו מבושל כל צרכו, אסור לכסות אפילו חלק ממנו, כיוון שכיסויו מסייע לבישול. וכן בכל מקום שכתוב בפרק זה שמותר לכסות תבשיל, הכוונה לתבשיל מבושל כל צרכו.
<h3>כיסוי שאינו צמוד לכלי</h3>
הטמנה אסורה היא עטיפת כלי בכיסוי הצמוד לו, אך עטיפת כלי בכיסוי שאינו צמוד לו אינה נחשבת הטמנה והיא מותרת. לכן מותר להניח על סיר לוח רחב שבולט החוצה מעבר לדפנות הסיר, ולפרוס על הלוח מגבת או שמיכה שישתלשלו לצדדים ויכסו את הסיר, כיוון שהן אינן צמודות לסיר12.
<h3>כיסוי כלי שלא לשם שמירת חומו</h3>
מותר לכסות כלי בכיסוי לשם מטרה אחרת שאינה שמירת חומו, ואין כיסוי זה נחשב להטמנה, אף שהוא מסייע לתבשיל לשמור על חומו. לדוגמה, מותר לכסות במגבת או בנייר כסף מאכל הנתון על גבי הפלטה כדי שלא יתלכלך או כדי שלא יגיעו אליו זבובים.
<h3>כיסוי כלי שני</h3>
תבשיל שהעבירוהו מהכלי שהוא התחמם בו לכלי אחר ('כלי שני'), מותר להטמינו בשבת כדי לשמור על חומו, כיוון שחכמים אסרו רק הטמנה הנעשית בדרך מצויה ורגילה, והטמנת מאכל הנתון בכלי שני אינה הדרך הרגילה. יתרה מכך, לאחר העברת התבשיל לכלי שני, מותר להחזיר אותו לכלי שהוא התחמם בו אף שדפנותיו חמות, ולהטמין אותו. לכן כאשר יש צורך לשמור על חום התבשילים בשבת, כגון בזמן הפסקת חשמל או כאשר שעון השבת כיבה את הפלטה מוקדם מהמתוכנן, ניתן להעביר את התבשילים לכלי שני, להחזירם לכלי שהם התחממו בו, שדפנותיו חמות, ולכסותו.
<h3>כיסוי תבשיל שהיה מכוסה מערב שבת</h3>
תבשיל שהיה מכוסה מערב שבת, מותר בשבת להסיר ממנו את הכיסוי ולהחזירו לאחר מכן, וכן מותר להחליף את הכיסוי בכיסוי אחר או לכסות את התבשיל בכיסויים נוספים. זאת כיוון שכיסוי התבשיל בשבת הוא המשך ההטמנה שנעשתה בערב שבת.
<h3>כיסוי מאכל שאינו חם בשיעור חום שהיד סולדת בו</h3>
האיסור לכסות מאכל בשבת הוא דווקא אם המאכל חם בשיעור חום שהיד סולדת בו, אך מאכל קר או מאכל שאינו חם בשיעור חום שהיד סולדת בו - מותר במקום הצורך לכסותו כדי לשמור על החום המועט שעדיין יש בו. זאת כיוון שחכמים אסרו רק הטמנה הנעשית בדרך רגילה, והטמנת מאכל קר או מאכל שאינו חם בשיעור חום שהיד סולדת בו אינה הדרך הרגילה. לכן, אם שעון השבת כיבה את הפלטה מוקדם מהצפוי והאוכל שהיה על הפלטה לא הספיק להתחמם בשיעור חום שהיד סולדת בו, מותר לכסותו מכל צדדיו כדי לשמור על החום המועט שיש בו לצורך סעודת השבת.
ההיתר לכסות מאכל קר הוא רק בכיסוי בד או בכיסוי הדומה לו, שכן בכוחם לשמור על הטמפרטורה של המאכל אך אין בכוחם להוסיף בו חום. אך כיסוי שבכוחו להוסיף חום במאכל, אין לכסות בו אף מאכל קר (וכל שכן מאכל חם). לדוגמה, בזמן חז"ל היו עוטפים תבשילים בשאריות הזיתים הנותרות אחר כתישתם ('גפת'). הגפת לא רק שמרה על חום התבשיל, אלא הוסיפה בו חום, וזאת על ידי תהליך שנקרא בעירה ביולוגית. בתהליך זה חיידקים ופטריות הנמצאים בגפת מחמצנים את הסוכרים והשומנים המצויים בה, ומתוך כך משתחרר חום המחמם את הסיר. לכן הטמנה בגפת אסורה אף במאכל קר.
<h3>נתינת בקבוק עם חלב בתוך כלי עם מים חמים</h3>
בימינו אין משתמשים בגפת ובחומרים הדומים לה כדי לחמם תבשילים, אך משתמשים במים חמים כדי לעשות זאת. דוגמה מצויה לכך היא חימום בקבוק חלב של תינוק על ידי נתינתו בתוך נטלה או קערה עם מים חמים. אף שהחלב בבקבוק הוא קר, אין לתת את הבקבוק לתוך נטלה או קערה כאשר הבקבוק שקוע כולו בתוך המים החמים, כיוון שהמים החמים מחממים את החלב, ואין לכסות מכל צדדיו אף מאכל קר (וכל שכן מאכל חם) בכיסוי שמוסיף בו חום. ויש מחכמי ספרד שחולקים וסוברים שמותר לכסות בקבוק ובו חלב קר במים חמים אף אם הבקבוק שקוע כולו בתוך המים. זאת כיוון שהאיסור לחמם מאכל קר על ידי הטמנתו הוא רק בחומרים הדומים לגפת, שמתחממים על ידי עצמם, אך מים וכיוצא בהם אינם מתחממים על ידי עצמם, והם גם נתונים בכלי שני, שאין בכוחו לשמור על חומם זמן רב, ולכן מותר לכסות בהם מאכל קר.
<h3>הטמנה בערב שבת</h3>
בערב שבת מותר להטמין תבשילים בכיסוי השומר על חומם. זאת כיוון שטעם איסור הטמנה הוא שמא אדם יגלה שהתבשיל אינו חם מספיק לפני הטמנתו ויבעיר אש כדי לחממו עוד, ובערב שבת מותר להבעיר אש ולחמם תבשילים, לכן גזרה זו אינה שייכת. אמנם חכמים אסרו להטמין בערב שבת (וכל שכן בשבת) תבשילים באפר המעורב בגחלים ('רמץ'), שמא בשבת אדם יחתה בגחלים כדי להגביר את חומם, ויעבור על מלאכת מבעיר. ואסרו להטמין אף בכל חומר הפולט חום (כגון גפת), משום שהוא דומה להטמנה באפר המעורב בגחלים. הטמנה זו נקראת 'הטמנה בדבר המוסיף הבל' (-חום).
<h3>כיסוי כלי העומד על גבי הפלטה</h3>
בזמננו אין רגילים לשמור על חום תבשילים על ידי כִּיסוּיָם בחומרים הדומים לגפת, אך רגילים לכסות את הסירים הנתונים על הפלטה בכיסוי בד. לדעת חלק מהפוסקים, הטמנה של תבשיל המונח על גבי פלטה נחשבת להטמנה המוסיפה חום, כפי שיתבאר להלן.
תבשיל העומד על גבי מקור חום, כאש או פלטה, נחלקו הראשונים אם כיסויו בחומר שאינו מוסיף חום נחשב הטמנה המוסיפה חום. לדעת הרשב"א, כיסוי תבשיל העומד על מקור חום נחשב הטמנה המוסיפה חום, כיוון שהאש או הפלטה מוסיפים חום בתבשיל והכיסוי מסייע לכך. ולדעת הרמב"ן, כיסוי תבשיל העומד על מקור חום נחשב הטמנה שאינה מוסיפה חום, כיוון שהכיסוי עצמו אינו מוסיף חום. אף שהשלחן ערוך פסק כדעה המחמירה, שכיסוי תבשיל העומד על מקור חום נחשב הטמנה המוסיפה חום, יוצאי ספרד נוהגים להקל ולכסות בערב שבת תבשילים העומדים על גבי מקור חום, וזאת משום שהם נהגו כן לפני חיבור השלחן ערוך, וגם לאחר שהשלחן ערוך פסק לאסור זאת הם המשיכו במנהג שהיה מקובל בידם. לכן מותר ליוצאי ספרד לכסות בבד בערב שבת תבשילים המונחים על הפלטה. אך יוצאי אשכנז נוהגים כפי שנפסק בשלחן ערוך, שאסור לכסות בערב שבת תבשילים המונחים על מקור חום, ולמנהגם אין לכסות את הסירים המונחים על הפלטה מכל צדדיהם, וכן אין לעטוף מֵחם בבגד מיוחד המותאם למידת המֵחם. אך מותר ליוצאי אשכנז לכסות חלקית סיר הנתון על גבי פלטה של שבת, כיוון שהטמנת מקצת כלי מותרת למנהג יוצאי אשכנז.
<h3>סיכום</h3>
לסיכום, בערב שבת מותר להטמין תבשילים בכל חומר שהוא, מלבד בחומרים שמוסיפים חום. למנהג יוצאי ספרד, כיסוי סיר המונח על פלטה של שבת נחשב הטמנה בדבר שאינו מוסיף חום והוא מותר; אך למנהג יוצאי אשכנז, כיסוי סיר המונח על פלטה של שבת נחשב הטמנה בדבר המוסיף חום והוא אסור. עם זאת מותר ליוצאי אשכנז לכסות מקצת מהסיר, כיוון שלמנהגם כיסוי מקצת הסיר אינו נחשב הטמנה.
בשבת אסור להטמין את התבשילים בכל חומר שהוא. למנהג חלק מיוצאי ספרד, כיסוי מקצת הסיר נחשב הטמנה והוא אסור, ולמנהג יוצאי אשכנז וחלק מיוצאי ספרד רק כיסוי מלא של הסיר נחשב הטמנה, אך כיסוי מקצת הסיר אינו נחשב הטמנה והוא מותר.
<h2>מלאכת בורר</h2>
<h2>פרק י - יסודות מלאכת בורר</h2>
<h3>הגדרת המלאכה</h3>
מלאכת בורר היא אחת משלושים ותשע מלאכות האסורות בשבת. ברירה היא הפרדת אוכל ופסולת המעורבים זה בזה, והיא נעשתה במשכן בתהליך הפקת הצבע לצביעת יריעות המשכן ובגדי הכהונה. לשם הפקת הצבע צריך היה לברור את הצמחים שהפיקו מהם את הצבע, מהעפר והאבנים הקטנות שהתערבו בהם תוך כדי קצירתם ואסיפתם.
מלאכת בורר עניינה ברירת הפסולת מן האוכל. בעולם הזה יש פסולת ואוכל - רע וטוב, ומוטלת על האדם המלאכה להבין מהי הפסולת ומהו האוכל, ולסלק את הפסולת מתוך האוכל - לסלק את הרע ולהשאיר את הטוב. אך לעתיד לבוא, יהיה העולם שלם ומתוקן, ולא יהיה בו רע אלא רק טוב. השבת היא מעין עולם הבא, ולכן איסור הברירה בה רומז לעתיד שלם זה, שבו לא יהיה צורך לעסוק בעבודת הבירור של הרע מן הטוב, אלא המציאות כולה תהיה טובה ושלמה.
הפרדה בין אוכל לפסולת נחשבת מלאכה כיוון שבכוחה לתקן את המאכל ולהכינו לשימוש. כאשר הפסולת מעורבת באוכל, האוכל אינו ראוי לשימוש, והפרדת הפסולת ממנו מאפשרת להשתמש בו ולאוכלו. לא רק הפרדת אוכל מפסולת נחשבת ברירה אלא גם הפרדת שני מיני מאכלים זה מזה נחשבת ברירה, כיוון שהפרדתם מאפשרת להפיק את התועלת הרצויה מכל מין בנוחות. לכן אסור למיין מיני פירות הנמצאים בתוך סלסלת פירות, וכן אסור למיין מיני ירקות הנמצאים במגירת ירקות במקרר. כמו כן הפרדת חפצים שאינם אוכל גם אסורה, ולכן אסור להפריד כלים, בגדים וחלקי משחקים המעורבים אלו באלו.
<h3>הוצאת פסולת עם מעט מן האוכל</h3>
כאמור, הגדרת מלאכת בורר היא הפרדת אוכל ופסולת זה מזה, אך הפרדת פסולת עם קצת אוכל משאר האוכל - אינה נחשבת ברירה והיא מותרת, משום שהפסולת אינה מופרדת לגמרי מהאוכל המקיף אותה אלא היא עדיין מעורבת בו. לדוגמה, לכלוך שהתערב באוכל, הוצאתו עם מעט אוכל איננה ברירה והיא מותרת, כיוון שהלכלוך נשאר מעורב בּמעט אוכל. וכן גרעין לימון שנפל לסלט, מותר להוציאו עם מעט מהסלט, וכן מותר להוציא חרק שנפל למשקה עם מעט מהמשקה, וכן מותר להוציא עצם עם מעט בשר מן הדג או מן העוף.
<h3>פסולת שאינה מונעת את השימוש באוכל</h3>
פסולת המעורבת באוכל ורוב האנשים אוכלים את האוכל מבלי לטרוח להוציאהּ, מותר להוציאה מהאוכל, כיוון שהוצאתה אינה מתקנת את האוכל. לדוגמה, מֵי שתייה המכילים חלקיקים זעירים של בנית או חלודה, מותר לסנן אותם במערכת לטיהור מים, כיוון שרוב האנשים אינם מקפידים לסנן את המים לפני שתייתם. וכן מיצי פירות שיש בהם חתיכות קטנות של בשר פרי, מותר לסננם במסננת ולהוציא מהם את החתיכות הקטנות של בשר הפרי, כיוון שרוב בני האדם רגילים לשתות מיצים אלו כמות שהם, מבלי לסננם.
<h3>סינון פסולת במסננת שבכיור</h3>
פסולת שמעורבים בה נוזלים ומוצקים, מותר לשפוך אותה לכיור שמותקנת בו מסננת, או לכלי מחורר בצורת משולש העומד בפינת הכיור ומניחים בו פסולת ('משולש'). ואף שהמסננת והמשולש מסייעים להפרדת הפסולת הנוזלית (הנשפכת למערכת הביוב) מהפסולת המוצקה (הנשארת בכיור או במשולש) - הדבר מותר, כיוון שכל חלקי התערובת הולכים לאיבוד והברירה אינה מתקנת אותם.
<h2>פרק יא - ברירה בדרך אכילה</h2>
<h3>היתר 'דרך אכילה'</h3>
פעמים רבות כאשר אדם אוכל, הוא נצרך להפריד בין האוכל שברצונו לאכול לבין פסולת המעורבת בו. לדוגמא, בעוף ובדג ישנן עצמות, והאוכלם צריך להפריד את האוכל מהעצמות, ובערמת בוטנים ישנן קליפות, והאוכלם צריך להפריד בין הבוטנים לבין הקליפות, וכיוצא באלו. כיוון שהפרדת אוכל מפסולת היא פעולה שמתלווה לאכילה לעתים קרובות, היא מותרת בתנאים מסוימים, כיוון שהתורה לא אסרה על האדם לאכול כדרכו. היתר זה נקרא 'דרך אכילה'.
חכמים אפיינו את הברירה הנעשית תוך כדי אכילה, והגדירו שלושה תנאים שבהתקיימותם נחשבת הברירה לדרך אכילה והיא מותרת, ובהיעדרם היא נחשבת למלאכה והיא אסורה: ראשית, הברירה המותרת נעשית בידיים, ולא על ידי כלים או מכשירים המסייעים לה כגון נפה או מסננת. שנית, בברירה המותרת האדם נוטל את האוכל שהוא מעוניין בו מתוך הפסולת, ולא את הפסולת מתוך האוכל. ולבסוף, ברירה זו נעשית בסמיכות לאכילה ('לאלתר'), ולא פרק זמן ניכר קודם לכך. רק כאשר מתקיימים שלושה תנאים אלו, נחשבת הברירה לדרך אכילה והיא מותרת, אך אם אחד מן התנאים אינו מתקיים, נחשבת הברירה למלאכה והיא אסורה מהתורה.
לדוגמה: הבורר באמצעות כלי עובר על איסור בורר, אף אם עושה זאת בסמיכות לאכילה ונוטל את האוכל מהפסולת. וכן הבורר פסולת מן האוכל עובר על איסור בורר, אף אם עושה זאת בידו ובסמיכות לאכילה. וכן עובר על האיסור מי שבורר לא בסמיכות לאכילה, אף אם הוא בורר את האוכל מהפסולת בידו. בכל אלו הברירה אסורה מהתורה, משום שהיתר הברירה בדרך אכילה מותנה בקיומם של כל שלושת התנאים המאפיינים אותה, ודי בחסרונו של אחד מהם כדי להחשיב את הברירה לברירה רגילה, האסורה מהתורה. יסודות אלו יתבארו ביתר הרחבה להלן.
<h3>ברירת אוכל מפסולת בתערובת של שני מיני אוכל</h3>
כפי שהתבאר, ההיתר לברור בדרך אכילה הוא רק כאשר נוטלים את האוכל מן הפסולת. בתערובת של אוכל ופסולת ברור מהו האוכל ומהי הפסולת, אך בתערובת של שני מיני מאכלים עולה השאלה מהו האוכל ומהי הפסולת, ואיזה מין יש ליטול מתוך המין האחר? התשובה לכך היא שהמין שהאדם מעוניין לאוכלו נחשב אוכל, ואילו המין האחר נחשב פסולת. לכן על האדם לקחת את האוכל שהוא מעוניין בו ולא את האוכל שאינו מעוניין בו. לדוגמה, אדם שהגישו לפניו סלט עגבניות עם בצל והוא אינו מעוניין בחתיכות הבצל - העגבניות נחשבות אוכל והבצל נחשב פסולת, ועליו ליטול את העגבניות ולהשאיר את חתיכות הבצל; ואין הוא רשאי להוציא את חתיכות הבצל מהסלט. וכן אדם שהגישו לפניו צלחת פיצוחים שיש בה גרעינים שחורים וגרעינים לבנים מעורבים, והוא מעונין בגרעינים השחורים - עליו ליטול את הגרעינים השחורים, ואין הוא רשאי להוציא מהצלחת את הגרעינים הלבנים.
<h3>ברירת אוכל מפסולת בתערובת נוזל ומוצק</h3>
כאשר מפרידים בין נוזל ומוצק שמוחזקים יחדיו בכלי על ידי שפיכת הנוזל החוצה, הנוזל הוא הדבר שמוציאים מהתערובת. לכן אם הנוזל רצוי והמוצק אינו רצוי, מותר לשפוך את הנוזל החוצה. אך אם הנוזל אינו רצוי והמוצק רצוי, אסור לשפוך את הנוזל החוצה, כיוון ששפיכתו היא ברירת פסולת מאוכל. לדוגמה, מותר לשפוך יין מבקבוק המכיל יין ושמרים, כיוון ששפיכת היין היא ברירת אוכל מפסולת. אך אסור לשפוך שמן מקופסת שימורי טונה, כיוון ששפיכתו היא ברירת פסולת מאוכל.
<h3>ברירה סמוך לשימוש</h3>
כפי שהתבאר, אחד מתנאי ההיתר של ברירה בדרך אכילה הוא עשייתה סמוך לאכילה או לשימוש ('לאלתר'). הפוסקים נחלקו עד כמה ניתן להקדים את הברירה לאכילה או לשימוש ועדיין להחשיב את הברירה לברירה לאלתר, ונאמרו בכך באחרונים שלוש דעות: יש סוברים שניתן להקדים את הברירה עד שעה לפני האכילה או השימוש, יש סוברים שניתן להקדים את הברירה עד חצי שעה לפני האכילה או השימוש; ויש סוברים שאין שיעור קבוע של זמן שניתן להתחיל בו את הברירה כדי שתיחשב ברירה לאלתר, אלא יש לעשותהּ בזמן שבו רגילים לברור את הדבר לקראת השימוש בו, כל דבר לפי עניינו. לדוגמה, מיון קלפים כדי לשחק בהם נעשה בדרך כלל סמוך מאוד למשחק, לכן יש לעשותו סמוך מאוד למשחק כפי שרגילים, ולא קודם לכן. לעומת זאת, ברירת ירקות לצורך הכנת סלט לסעודה רבת משתתפים נעשית זמן רב לפני הארוחה, כיוון שהכנת סלט לאנשים רבים לוקחת זמן רב, וניתן לעשותהּ זמן רב לפני הסעודה כפי שרגילים. ויש לנהוג למעשה כדעה זו.
מותר לברור מאכלים סמוך לסעודה, גם אם עתידים לאכול אותם בסוף הסעודה והיא תימשך כמה שעות, כיוון שרגילים להכין את כל צרכי הסעודה לפני הסעודה, כדי שלא לטרוח בהכנתם באמצע הסעודה, ולכן ברירה בזמן הסמוך לסעודה כבר נחשבת ברירה בדרך אכילה.
<h3>ברירה ביד</h3>
כפי שהתבאר, אחד מתנאי ההיתר של ברירה בדרך אכילה הוא עשייתה בידיים, ולא באמצעות כלי. לכן אדם שהכין תה מעלי תה נגועים בתולעים, והוא חושש שישנן תולעים בכוס התה, לא יסנן את התה במסננת אף אם הוא עושה זאת סמוך לאכילה. וכן אסור להפריד ירקות ממרק או קציצות מרוטב בעזרת כף מחוררת, או להפריד את גרעיני הזיתים מהזיתים על ידי מכשיר מיוחד המיועד לכך.
<h3>ברירה באמצעות כף או מזלג</h3>
אף שאין לברור באמצעות כלי, מותר להפריד את האוכל מהפסולת על ידי כף או מזלג בזמן האכילה. זאת כיוון שהם נחשבים כיד האדם, שכן הם אינם מסייעים לברירה ומשתמשים בהם רק כדי שהידיים לא תתלכלכנה. אמנם אם הם מסייעים לברירה, אסור להפריד על ידם את האוכל מהפסולת, כיוון שבמצב זה הם אינם נחשבים כיד האדם והברירה על ידם היא ברירה בכלי. לדוגמה, אין להשתמש במזלג כדי לברור אטריות ממרק, כיוון שהמזלג מסייע לברירה. וכן כאשר יש במרק ירקות רבים בכמות כזו שהנוזל אינו ניכר בפני עצמו, אין ללחוץ עם מצקת על הירקות ולדחוק אותם מטה כדי שייכנסו נוזלים למצקת, כיוון שהמצקת מסייעת לברירה. ויש חולקים וסוברים שמותר לברור על ידי כף או מזלג גם כאשר הם מסייעים לברירה, כיוון שלפי דבריהם, האיסור לברור בכלי הוא רק בכלי שעומד לברירה, וכף ומזלג אינם עומדים לברירה.
<h3>הוצאת שקית תה מכוס תה</h3>
שקית תה הנתונה בכוס תה, יש סוברים שאין למושכה החוצה מהכוס ביד אלא יש להוציאהּ על ידי כף. הטעם לכך הוא שכאשר מושכים החוצה את שקית התה, מטפטפות ממנה טיפות מים. טיפות אלו היו מעורבות בעלי התה שבשקית, והפרדתן מהם בעזרת שקית התה העשויה מבד מחורר היא ברירה על ידי כלי. ויש חולקים וסוברים שמותר להוציא את שקית התה מהכוס ביד, כיוון ששקית התה אינה כלי שמיועד לברירה, וכאשר ברור שאין כוונת האדם לברור ואין לו תועלת בכך, אין איסור לברור על ידה. למעשה מותר להוציא את שקית התה מהכוס ביד, כיוון שאין כוונת המוציא לברירת המים מתוך השקית. אך אסור לנענע את השקית כדי להוציא ממנה את המים, כיוון שנענוע השקית נעשה מתוך כוונה להוציא את המים מהשקית.
<h3>קנקן תה שיש בשפתו מסננת</h3>
קנקן תה ובו תה מעורב בעלי תה, ויש בשפתו מסננת, אין לשפוך ממנו תה, כיוון שהפרדת התה מעלי התה נעשית על ידי המסננת, ואסור לברור על ידי כלי. ויש חולקים וסוברים שמותר לשפוך ממנו תה, כיוון שרבים מהאנשים אינם מקפידים אם עלי התה ייכנסו לתוך הכוס, ולכן עלי התה אינם נחשבים פסולת ומותר לסננם.
<h3>הוצאת עצמות הדג</h3>
האוכל דג שיש בו עצמות לא ייטול את העצמות מהדג, כיוון שאסור לברור פסולת מאוכל גם כאשר הברירה היא לצורך אכילה מידית, אלא ייטול את בשר הדג וישאיר את העצמות בצלחתו. ויש חולקים וסוברים שהאוכל דג שיש בו עצמות רשאי להוציא את העצמות מהדג בשעת האכילה, וכן נוהגים יוצאי ספרד וחלק מיוצאי אשכנז. ואף שאסור לברור פסולת מאוכל גם כאשר הברירה היא לצורך אכילה מידית, ברירת העצמות מהדג מותרת לדעה זו, כיוון שיש בעניין זה כמה סברות היתר שניתן לצרפן: ראשית, יש הסוברים שבשעת האכילה עצמה מותר לברור פסולת מאוכל. שנית, יש הסוברים שמותר ליטול פסולת מתוך אוכל כאשר הפסולת מחוברת לאוכל, כיוון שחיבורם זה לזה מחשיב אותם דבר אחד. ולבסוף, יש הסוברים שנטילת העצמות מהדג נחשבת דרך אכילה, כיוון שרגילים להוציא את העצמות מהדג תוך כדי אכילתו.
אדם שהכניס חתיכת דג ובה עצם לתוך פיו, רשאי לדעת כולם להוציא את העצם מפיו, כיוון שהוצאת פסולת מהפה נחשבת ברירה בדרך אכילה לדעת כולם.
יש הנוהגים לאכול בשבת דג טחון שאין בו עצמות ('געפילטע פיש'), לצאת מידי ספקות וחששות שישנם באכילת דגים עם עצמות, ותבוא עליהם ברכה.
<h3>היתר 'דרך אכילה' בדברים שאינם מאכלים</h3>
היתר הברירה בדרך אכילה נאמר בברירה לכל מטרה ולא רק בברירה לצורך אכילה. לכן מותר לברור בגד מתוך ערמת בגדים אם מוציאים את הבגד הרצוי, עושים זאת ביד וסמוך ללבישת הבגד. כמו כן, מותר לברור משחק מתוך ערמת משחקים אם מוציאים את המשחק הרצוי, עושים זאת ביד וסמוך לשימוש במשחק. במקרים אלו, החפץ שרוצים להשתמש בו נחשב 'אוכל', והחפצים שאין רוצים להשתמש בהם נחשבים 'פסולת'. לדוגמה, ילד המשחק בלגו, ובתוך אבני הלגו מעורבים חלקי משחק אחרים, חלקי הלגו נחשבים 'אוכל' ומותר להוציא אותם מהתערובת כדי לשחק בהם, וחלקי המשחק האחרים נחשבים 'פסולת', ואין להוציא אותם מתוך התערובת.
<h3>מיון חפצים מתערובת</h3>
אסור לאדם לקחת חפצים מתוך תערובת כדי למיין אותם, גם אם בשעת הלקיחה הוא אינו מדקדק לקחת חפצים מסוימים מתוך התערובת אלא הוא לוקח חפצים ללא הבחנה, ולא משנה לו אלו חפצים יעלו בידו. אך מותר לקחת ללא הבחנה חפצים מתוך תערובת לשם מטרה אחרת שאינה מיונם, ולאחר השלמת המטרה להניחם במקומם. לדוגמה, אדם שיש לפניו תערובת של סכינים ומזלגות אינו רשאי להוציא מהתערובת פריט כלשהו ללא הבחנה כדי להניחו במקומו, אך הוא רשאי להוציא מתוך התערובת פריט כלשהו ללא הבחנה כדי לשטוף אותו או לנגבו, ולאחר מכן להניחו במקומו. וכן בגדים הנתונים בערמה, אסור לקחת בגד כלשהו ללא הבחנה כדי להניחו במקומו, אך מותר לקחת בגד כלשהו ללא הבחנה כדי לקפלו, ולאחר מכן להניחו במקומו.
<h3>הזהירות הנדרשת באיסורי בורר</h3>
לאור כל מה שהתבאר בפרק זה, אנו למדים כי מיוחדת היא מלאכת בורר בכך שהמרחק בין ברירה האסורה מהתורה לברירה מותרת הוא קטן ולא ניכר, ובקלות אפשר להיכשל בה. למשל, יכולים להיות שני אנשים שבוררים בידם אוכל מתוך פסולת, אחד עובר בכך על איסור תורה, כיוון שהוא בורר את האוכל כדי להשתמש בו לאחר זמן, והשני עושה פעולה מותרת, כיוון שהוא בורר את האוכל כדי להשתמש בו סמוך לברירתו. לכן מלאכה זו דורשת תשומת לב מיוחדת בלימוד הלכותיה ובקיומן במשך השבת.
<h2>פרק יב - קילוף פירות וירקות ושטיפתם</h2>
<h3>קילוף פירות וירקות</h3>
קילוף פירות וירקות נחשב לברירה, כיוון שבָּקילוף מפרידים את הקליפה, שהיא פסולת, מגוף הפרי, שהוא אוכל. לכן אסור לקלף פירות וירקות בשבת, אלא אם כן עושים זאת בדרך אכילה, כלומר סמוך לאכילה וביד. ואף שאחד התנאים לברירה בדרך אכילה הוא נטילת האוכל מהפסולת, ובקילוף נוטלים את הפסולת מהאוכל - הקילוף מותר, כיוון שדרך אכילת פירות שיש להם קליפה היא בהסרת הפסולת (הקליפה) מהאוכל, ולא בנטילת האוכל מהפסולת. לכן מותר לקלף פירות הדר, גרעיני חמנייה, בננות, ביצים וכיוצא באלו סמוך לאכילתם, אף שבקילופם נוטלים את הפסולת מן האוכל. וכן מותר להסיר את העלים החיצוניים המעופשים מקלחי חסה או כרוב, משום שהם נחשבים כקליפה.
יש סוברים שקילוף פרי נחשב ברירה רק כאשר הקילוף הוא של קליפה שאינה דבוקה לפרי, כקליפת שום ובצל, אך כאשר הקילוף הוא של קליפה הדבוקה לפרי, כקליפת פירות הדר, אין הוא נחשב ברירה אלא חיתוך הפרי לשניים. אך דעת המשנה ברורה היא שקילוף פרי נחשב ברירה בין אם קליפת הפרי דבוקה לו ובין אם היא איננה דבוקה לו, וכן היא דעת רוב הפוסקים.
<h3>בגד שעליו בגד אחר המונע את לקיחתו</h3>
בגדים המונחים זה על זה או תלויים זה על זה, כגון כמה חולצות הנתונות על קולב אחד או מעילים התלויים על מתלה ומונחים זה על גבי זה, ולא ניתן להגיע לבגדים הפנימיים מבלי לסלק תחילה את הבגדים החיצוניים - מותר לסלק את הבגדים החיצוניים כדי ליטול את הבגדים הפנימיים וללבשם. ואף שהבגדים החיצוניים נחשבים פסולת, מותר לסלקם כיוון שהם נחשבים כקליפה המכסה את הפרי.
<h3>קילוף בסכין ובקולפן</h3>
מותר לקלף פרי או ירק בעזרת סכין. ואף שההיתר לברור בדרך אכילה הוא רק כאשר הברירה נעשית ביד, קילוף בעזרת סכין נחשב קילוף ביד, כיוון שהחיתוך הוא זה שנעשה בעזרת הסכין, אך הפרדת הקליפה מהפרי נעשית לאחר מכן ביד. קילוף בעזרת קולפן נחשב קילוף בכלי והוא אסור, כיוון שמבנה הקולפן מסייע לחיתוך הקליפה מהפרי במקום המתאים והפרדתה ממנו. ויש סוברים שמותר לקלף פרי סמוך לאכילתו בעזרת קולפן, כיוון שלדבריהם קילוף קליפה הדבוקה לפרי אינו נחשב ברירה, ולכן קולפן המסייע לכך אינו כלי המסייע לברירה.
<h3>קילוף קליפה שרוב בני אדם אוכלים אותה</h3>
קליפָּת פרי שרוב בני אדם אוכלים אותה, כקליפת תפוח ואגס, נחשבת חלק מהפרי וקילופהּ אינו נחשב לברירה אלא לחציית פרי לשניים. לכן מותר להסירהּ אף שלא סמוך לאכילה, ואף על ידי כלי כגון קולפן.
<h3>הסרת גרעין מפרי</h3>
גרעין הנמצא בתוך פרי ורגילים להוציאו לפני אכילת הפרי, מותר להוציאו לפני אכילת הפרי. ואף שאחד התנאים לברירה בדרך אכילה הוא נטילת האוכל מהפסולת, ובהוצאת הגרעין נוטלים את הפסולת מהאוכל, הוצאתו מותרת כיוון שזוהי דרך אכילת פרי זה. לכן אדם האוכל תמר, שזיף, משמש וכיוצא בהם, רשאי להוציא את הגרעין מתוך הפרי סמוך לאכילתו. וכן מותר להסיר מהפרי לפני אכילתו את הגבעול הדק המחבר את הפרי לענף.
<h3>שטיפת פירות</h3>
פירות שמעורבת בהם פסולת אסור לשוטפם כדי להסיר מהם את הפסולת, כיוון שזרם המים מסיר את הפסולת מהאוכל, ואחד התנאים לברירה בדרך אכילה הוא נטילת האוכל מהפסולת. אמנם אם הפסולת דבוקה בפרי, כגון שיש על הפרי אבק או עפר, מותר לשוטפו תחת זרם מים סמוך לאכילתו. ואף שהשטיפה מסירה את הפסולת מהאוכל, הדבר מותר, כיוון שלא ניתן להפריד פסולת הדבוקה בפרי על ידי נטילת האוכל (הפרי) מהפסולת (האבק והעפר), ולכן דרך האכילה במצב זה היא בהסרת הפסולת מהאוכל. לכן מותר לשטוף סמוך לאכילה פרי שנפל על הרצפה והתלכלך או עלי חסה שדבוקים בהם גרגרי עפר, וכן מותר להשרות עלי חסה במים סמוך לאכילתם כדי להסיר מהם תולעים שאולי דבוקות בהם. אך אסור לשטוף אשכול ענבים כדי להסיר ממנו ענבים פגומים או לכלוכים המעורבים בין ענביו, כיוון שהם אינם דבוקים לענבים הטובים אלא מעורבים בהם.
לכלוך הדבוק בפרי ואינו ניכר אינו נחשב פסולת, והפרדתו מהפרי אינה נחשבת ברירה. לכן מותר לשטוף פירות וירקות כדי להסיר מהם חיידקים או שאריות של חומרי הדברה שאינן ניכרות, אף שלא סמוך לאכילתם.
<h2>פרק יג - ברירת פריטים ממין אחד והגדרת תערובת</h2>
<h3>ברירת פריטים ממין אחד</h3>
מלאכת בורר היא הפרדה של מינים שונים המעורבים זה בזה, אך הפרדת פריטים ממין אחד אינה בכלל המלאכה והיא מותרת, גם אם הפריטים שונים מעט זה מזה. לדוגמה, חתיכות דג גדולות וחתיכות דג קטנות הנתונות בתבנית אחת, מותר להפרידן אלו מאלו ולהניח את החתיכות הגדולות בצלחת אחת ואת החתיכות הקטנות בצלחת אחרת, כיוון שכל החתיכות הן מאותו מין. כמו כן, עוגיות שלמות ועוגיות שבורות הנתונות בצלחת, מותר להוציא את העוגיות השבורות מן הצלחת, כיוון שכל העוגיות הן מאותו מין. וכן חלקים שונים של עוף המעורבים זה בזה והם בעלי טעם דומה כשוקיים וירכיים, מותר לברור אותם ולהפרידם אלו מאלו, כיוון שכולם מין אחד.
<h3>ברירת פריטים השונים זה מזה בגודלם</h3>
פריטים מאותו מין בגדלים שונים נחשבים מין אחד רק אם השינוי בגודל הפריט אינו משנה את ייעודו ואת השימוש בו, אך אם השינוי בגודל הפריט משנה את ייעודו ושימושו, נחשבים הפריטים כמינים שונים. לכן חתיכות דג גדולות וחתיכות דג קטנות הן מין אחד כמבואר לעיל, כיוון שהשוני בגודל החתיכות אינו משנה את ייעודן ושימושן. ולעומת זאת, בגדים בגדלים שונים נחשבים למינים שונים, שכן הגודל משנה את ייעודם ושימושם - בגד קטן מיועד לאנשים בעלי גוף קטן ואינו ראוי לאנשים בעלי גוף גדול, ובגד גדול מיועד לאנשים בעלי גוף גדול ואינו ראוי לאנשים בעלי גוף קטן. וכן כפות וכפיות הן שני מינים אף שהשוני ביניהן הוא רק בגודל, כיוון שהן משמשות למטרות שונות.
<h3>ברירת מאכלים השונים זה מזה בטעמם או בשמם</h3>
מאכלים השונים זה מזה בטעמם או בשמם נחשבים שני מינים וברירתם אסורה, גם אם הם מאותו סוג. לדוגמה, חתיכות דג שחלקן התבשלו וחלקן נצלו נחשבות שני מינים, כיוון שטעמן שונה. וכל שכן שסוגים שונים של דגים, כגון דג קרפיון ודג סלמון, נחשבים למינים שונים וברירתם אסורה.
<h3>מהי תערובת</h3>
האיסור לברור נאמר רק כאשר ישנה תערובת של מינים שונים, אך מינים שונים שאינם מעורבים זה בזה אלא מונחים זה בצד זה וכל אחד מהם ניכר בפני עצמו, אין איסור לברור אותם. לדוגמה: כלִי הגשה הנמצא על שולחן אוכל וסביבו כלֵי הגשה נוספים, אינו נחשב מעורב בשאר כלֵי ההגשה ונטילתו אינה נחשבת ברירה. וכן סיר המונח על מדף במקרר וסביבו סירים נוספים, אינו נחשב מעורב בהם והוצאתו אינה נחשבת ברירה. לעומת זאת, שקדים, בוטנים וגרעינים הנתונות בתוך שקית פיצוחים נחשבים מעורבים זה בזה, ואסור להוציא מין אחד מהם מתוך השקית, אלא אם כן נוטלים את המין שרוצים, עושים זאת ביד וסמוך לאכילה.
הקביעה אם חפצים הסמוכים זה לזה נחשבים מעורבים זה בזה או מונחים זה לצד זה תלויה במרחק ביניהם, בגודלם, במספרם ובצורתם. ככל שהם קטנים יותר, רבים יותר, קרובים זה לזה ודומים זה לזה - הם נחשבים מעורבים זה בזה. וככל שהם מועטים, גדולים, שונים ורחוקים זה מזה - הם נחשבים פריטים נפרדים המונחים זה לצד זה. לדוגמה, חמישה אבטיחים צמודים זה לזה אינם נחשבים תערובת, כיוון שכל פריט בקבוצה הוא גדול, אך חמישה גרגרי אורז צמודים זה לזה נחשבים תערובת, כיוון שכל פריט בקבוצה הוא קטן. אגס ותפוח צמודים זה לזה אינם נחשבים תערובת, כיוון שהם מועטים, אך עשרה תפוחים המעורבים בעשרה אגסים נחשבים תערובת, כיוון שהם רבים. סכינים, מזלגות וכפות הנתונים בערמה אחת נחשבים מעורבים זה בזה, אך סכינים, מזלגות וכפות המונחים זה לצד זה ורחוקים מעט זה מזה, אינם נחשבים תערובת.
הקביעה אם חפצים הסמוכים זה לזה הם מעורבים זה בזה או מונחים זה לצד זה נעשית על פי המבט האנושי, המבוסס על טביעת העין ובינת הלב, ולא על פי כללים קבועים ומוגדרים. זאת כיוון שהיא תלויה במרכיבים שונים ומשתנים, ולא ניתן לתת כללים קבועים למצבים משתנים. המבט האנושי משקלל את מאפייני הפריטים הניצבים לפניו בתת המודע, וכך בכוחו להכריע מהי תערובת. לכן חפצים הסמוכים זה לזה ונראים לרוב בני האדם כקבוצת פריטים אחת המורכבת מכמה מינים המעורבים זה בזה - נחשבים תערובת וברירתם אסורה. וחפצים הסמוכים זה לזה ונראים לרוב בני האדם כפריטים בודדים המונחים זה בצד זה - אינם נחשבים תערובת וברירתם מותרת.
להלן כמה דוגמאות לפריטים סמוכים זה לזה ונחשבים מעורבים זה בזה, ולפריטים סמוכים זה לזה ואינם נחשבים מעורבים זה בזה.
סכינים, מזלגות וכפות הנתונים בערמה אחת נחשבים מעורבים זה בזה, וכן צלחות מסוגים שונים הנתונות בערמה, ירקות המונחים באי סדר בתוך מגירת ירקות, מאכלים המונחים זה על זה באי סדר בתא ההקפאה, בקבוקים רבים המונחים זה לצד זה ובגדים הנמצאים בתוך ערמת בגדים - כל אלו נחשבים מעורבים זה בזה וברירתם אסורה. לעומת זאת, בגדים מקופלים המונחים זה על זה או בגדים התלויים בארון על גבי קולבים - אינם נחשבים מעורבים זה בזה. וכן ספרים העומדים על גבי מדף וכל ספר ניכר לעצמו, מאכלים שונים הנתונים בצלחת במסודר, מזלג שמונחת עליו פסולת והוא בולט מתוכה וכלי אוכל שונים המונחים בצורה מסודרת על שולחן אוכל - כל אלו אינם נחשבים מעורבים זה בזה.
ספרים המונחים בערמה באי סדר על שולחן, נחשבים תערובת וברירתם אסורה. ויש סוברים שאינם תערובת וברירתם מותרת.
<h3>מאכלים הנתונים במים או ברוטב</h3>
מלפפונים חמוצים הנתונים בקופסת שימורים עם מים או תפוחי אדמה מבושלים הנתונים במים - אינם נחשבים מעורבים עם הנוזלים, כיוון שהחמוצים ותפוחי האדמה גדולים וניכרים. וכן זיתים שלמים הנתונים בקופסת שימורים עם מים, אינם נחשבים מעורבים עם המים, כיוון שהם ניכרים בפני עצמם. אך שימורי אפונה וגזר, תירס או טונה, הנתונים בקופסת שימורים עם מים - נחשבים מעורבים במים שסביבם, כיוון שהם קטנים ואינם ניכרים בפני עצמם.
<h3>פיזור תערובת</h3>
אף שאסור לברור תערובת, מותר לפזרהּ בבת אחת לכל עבר ולגרום לכך שפריטי התערובת יתרחקו זה מזה בשיעור כזה שלא ייחשבו עוד תערובת, ולאחר מכן לקחת כל פריט ולשים אותו במקומו. הטעם לכך שפיזור התערובת מותר הוא שהגדרת מלאכת בורר היא הרחקת פסולת מאוכל או אוכל מפסולת, אך הרחקת כל חלקי התערובת אלו מאלו (אף חלקי אוכל מחלקי אוכל וחלקי פסולת מחלקי פסולת) - אינה ברירה. והטעם לכך שמותר לקחת כל פריט ולשים במקומו הוא שלאחר פיזור הפריטים הם אינם מעורבים זה בזה, ואין איסור לברור פריטים שאינם מעורבים זה בזה. לכן משחקים שונים שהתערבו זה בזה בזמן שילדים שיחקו בהם, מותר לדחוף אותם במטאטא ולפזרם בכל החדר, ולאחר מכן לקחת כל משחק ולהניח אותו במקומו.
<h2>מלאכת חורש</h2>
<h2>פרק יד - דיני המלאכה</h2>
<h3>הגדרת המלאכה</h3>
מלאכת חורש היא אחת משלושים ותשע מלאכות האסורות בשבת. מלאכה זו נעשתה במשכן לצורך הפקת הצבע לצביעת יריעות המשכן ובגדי הכהונה. כדי לזרוע את הצמחים שנצרכו להפקת הצבע, חרשו את הקרקע.
מלבד חרישה, מלאכת חורש כוללת גם כל פעולה המכשירה את הקרקע לזריעה, לדוגמה: סיקול אבנים, יישור הקרקע, חפירת בור לנטיעת עץ, דישון הקרקע, ניכוש הקרקע מעשבים שוטים, הרטבת הקרקע וכיוצא באלו.
פעולות המכשירות את הקרקע לזריעה אסורות משום מלאכת חורש רק כאשר הן נעשות בקרקע הראויה לזריעה, אך כאשר הן נעשות בקרקע שאינה ראויה לזריעה, אין בהן איסור חורש. אמנם אם הקרקע ראויה לדירה והן מכשירות אותה לכך, יש בהן איסור בונה. לדוגמה, אדם המיישר את הקרקע בסוכה או בחצר ביתו אינו עובר על איסור חורש אך עובר על איסור בונה.
<h3>חפירה בקרקע</h3>
אסור לחפור בקרקע בשבת. אם החפירה נעשית במקום ראוי לזריעה היא אסורה משום מלאכת חורש, כיוון שחפירה בקרקע מרככת אותה ומכשירה אותה לזריעה; ואם היא נעשית במקום ראוי לדירה היא אסורה משום מלאכת בונה, שכן ניתן להסתיר בגומה שנוצרה חפצים קטנים ויקרים. מכיוון שחפירה בקרקע אסורה, אסור גם לנעוץ חפץ בקרקע, כיוון שנעיצת החפץ יוצרת בה גומה.
<h3>חפירה בארגז חול</h3>
מותר לילדים לחפור בארגז חול שהחול בו דק ויבש במידה כזו שכאשר חופרים בו, החול בכותלי הבור נופל חזרה לתוך הבור, כיוון שחול כזה הוא רפוי והחפירה אינה משביחה אותו.
<h3>גרירת חפץ על קרקע</h3>
אסור להעביר חפץ ממקום למקום על ידי גרירתו, אם ברור שהגרירה תיצור חריץ בקרקע, כיוון שעשיית חריץ בקרקע אסורה משום מלאכת חורש. ואף שכוונת האדם היא להעביר את החפץ ממקום למקום ולא לעשות חריץ ('אינו מתכוון'), הדבר אסור כיוון שברור שייווצר חריץ ('פסיק רישיה'). אך אם ישנה אפשרות שגרירת החפץ לא תיצור חריץ מותר לגוררו, כיוון שאין כוונת האדם ליצור חריץ ('אינו מתכוון') ואין וודאות שייווצר חריץ ('אינו פסיק רישיה').
מותר להסיע עגלת ילדים על קרקע בשבת גם אם ברור שייווצרו בשל כך חריצים בקרקע. זאת כיוון שעשיית חריץ אסורה רק כאשר היא מרפה ומאווררת את הקרקע, אך עשיית חריץ על ידי גלגל העגלה מהדקת ודוחסת את הקרקע ואין בכך תועלת לקרקע.
<h2>מלאכת זורע</h2>
<h2>פרק טו - דיני המלאכה</h2>
<h3>הגדרת המלאכה</h3>
מלאכת זורע היא אחת משלושים ותשע מלאכות האסורות בשבת. מלאכה זו נעשתה במשכן לצורך הפקת הצבע לצביעת יריעות המשכן ובגדי הכהונה. לשם כך זרעו את הצמחים שנצרכו להפקת הצבע.
מלאכת זורע כוללת לא רק הנחת זרעים באדמה ונטיעת עצים אלא כל פעולה המסייעת לצמיחה, כגון השקיה, דישון, ניכוש עשבים שוטים המפריעים לצמח, גיזום ענפים לצורך עידוד הצמיחה וכיוצא באלו.
<h3>שפיכת מים על צמח בלא כוונה להשקותו</h3>
אסור לשפוך מים על צמחים בשבת גם אם אין כוונה להשקותם. לדוגמה, אסור ליטול ידיים במקום שיש בו צמחים או לגרוף מים אל אדמה שיש בה צמחים, גם אם אין כוונה להשקות אותם. לכן טוב להימנע מאכילה על גבי דשא או צמחייה בשבת, כי עלולים להיכשל ולשפוך מים על הדשא או על הצמחים תוך כדי הסעודה. לדוגמה, לפעמים נשארים מעט מים בכוס ושופכים אותם, וכן לפעמים שוטפים ידיים ועלולים להיכשל ולעשות זאת על הדשא או על הצמחים.
<h3>פתיחת ברז מים על צמחים</h3>
אסור לפתוח ברז מים שמימיו נשפכים ישירות על צמחים. אך מותר לפתוח ברז מים שמימיו אינם נשפכים ישירות על צמחים אלא זורמים בצינור ולבסוף נשפכים על צמחים, וזאת בתנאי שאין כוונה להשקותם. הטעם לכך הוא שכאשר המים אינם נשפכים ישירות על הצמחים, ההשקיה מוגדרת פעולה הנעשית ב'גרמא' (פעולה הנעשית על ידי אדם, אך לא ישירות על ידיו), ומותר לעשות מלאכה ב'גרמא' בשבת, אם האדם אינו מכוון למלאכה האסורה.
<h3>הזזת עציץ</h3>
נכון להימנע בשבת מהזזת עציצים עם אדמה וצמחים, וזאת משני טעמים: טעם אחד הוא שיש סוברים שעציץ הוא מוקצה בשבת, וטעם שני הוא שהזזת עציץ ממקומו עלולה להשפיע על יכולת יניקתו מהקרקע. במקרים מסוימים, הזזת העציץ עשויה לשפר את יכולת היניקה שלו, כגון כאשר העציץ תלוי באוויר ומניחים אותו על גבי הקרקע, ואז היא אסורה משום מלאכת זורע; ובמקרים אחרים הזזת העציץ עלולה לפגוע ביכולת היניקה שלו, כגון כאשר עציץ מונח על גבי הקרקע ותולים אותו באוויר, ואז היא אסורה משום מלאכת קוצר.
<h3>נתינת פרחים באגרטל עם מים</h3>
מן התורה מותר להניח פרחים באגרטל עם מים בשבת, כיוון שהמים אינם גורמים לצמיחתם אלא רק שומרים על רעננותם ומעכבים את התייבשותם. אמנם חכמים אסרו לעשות זאת, כיוון שפעולה זו עלולה להיראות כהשקיה. ויש מי שחולק וסובר שמותר להניח פרחים באגרטל ולמלא אותו מים בשבת, בתנאי שהמים לא יגרמו לפרחים להשריש או להיפתח.
פרחים הנתונים באגרטל עם מים, מותר להוציאם בשבת מן האגרטל ולהחזירם לאחר מכן, כיוון שפעולה זו אינה נראית כשהשקיה אלא כאמצעי לשמירה על רעננות הפרחים. אמנם אם הפרחים ישרישו באגרטל או שישנם פרחים סגורים שהחזרתם לאגרטל תגרום לפתיחתם, אסור להחזירם לאגרטל, כיוון שהחזרתם תגרום לצמיחתם.
<h2>מלאכת קוצר</h2>
<h2>פרק טז - דיני המלאכה</h2>
<h3>הגדרת המלאכה</h3>
מלאכת קוצר היא אחת משלושים ותשע מלאכות האסורות בשבת. מלאכה זו נעשתה במשכן לצורך הפקת הצבע לצביעת יריעות המשכן ובגדי הכהונה. לשם כך קצרו את הצמחים שנצרכו להפקת הצבע.
מלאכת קוצר כוללת לא רק קצירת תבואה, אלא כל פעולה המנתקת דבר צומח ממקום גידולו, לדוגמה: עקירת עץ, קטיפת פרי, תלישת עלה מעץ או מעציץ, הוצאת ענף שהשריש במים מהמים, שבירת ענף המחובר לעץ וכיוצא באלו.
גם הרמת עציץ נקוב המונח על גבי הקרקע כלולה במלאכת קוצר, כיוון שהיא פוגעת ביכולתו של הצמח לינוק מן הקרקע.
<h3>הליכה על עשבים</h3>
מותר ללכת בשבת על עשבים, גם כאשר ההליכה יכולה לגרום לתלישתם מהאדמה. הטעם לכך הוא שאין בכוונת האדם לתלוש את העשבים ('אינו מתכוון'), ואין ודאות שההליכה תגרום לתלישת העשבים ('אינו פסיק רישיה'). אך אסור ללכת מהר או לרוץ על עשבים גבוהים, כיוון שפעולות אלו גורמות בוודאות לתלישת עשבים ('פסיק רישיה') . וכן אסור ללכת בשבת על קוצים יבשים, כיוון שהליכה עליהם שוברת אותם ומנתקת אותם מהאדמה. ויש מי שסובר שמותר לרוץ על עשבים גבוהים, כיוון שאף במצב זה אין ודאות שהעשבים ייתלשו, ועוד שאין כוונה לתולשם ('אינו מתכוון') ואין בכך שום תועלת ('פסיק רישיה דלא ניחא ליה'). ונוסף על כך תלישת עשבים תוך כדי ריצה אינה אסורה מהתורה אלא מדרבנן, כיוון שאין זו הדרך הרגילה לתלוש עשבים.
<h2>פרק יז - טיפוס על עץ ושימוש בו</h2>
<h3>טיפוס על עץ</h3>
מן התורה מותר לטפס על עץ בשבת, אך חכמים אסרו זאת מחשש שבזמן שהאדם נמצא על העץ הוא יתלוש עלים, ענפים או פירות, ויעבור על מלאכת קוצר.
אדם שטיפס על עץ בשבת במזיד, קנסו אותו חכמים שלא ירד מהעץ עד צאת השבת, כדי שלא יחזור על מעשה זה בעתיד. אמנם אם הוא נצרך להתפנות, הוא רשאי לרדת מהעץ לשם כך, כיוון שעשיית צרכים במקום גלוי פוגעת בכבוד האדם, וחכמים התירו את האיסור לרדת מהעץ במצב זה.
ילד קטן שטיפס על עץ במזיד בשבת רשאי לרדת ממנו, כיוון שהוא אינו מבין את המשמעות המלאה של מעשיו ועלייתו על העץ אינה נחשבת עלייה במזיד. כמו כן הישארות הילד על עץ כרוכה בצער, ואין חובה לחנך ילד קטן בדבר שקיומו מסב לו צער.
<h3>שימוש בעץ</h3>
חכמים אסרו להשתמש בעץ בשבת, מתוך חשש שתוך כדי השימוש בו אדם יעלה על העץ ויתלוש ממנו עלים, ענפים או פירות. איסור השימוש בעץ כולל הנחת חפצים או הישענות עליו, השענת חפצים אחרים עליו, קשירת דברים אליו וכל פעולה שבה אדם עושה שימוש בעץ. לכן אסור להניח מגבת על עץ, אסור להשעין עליו סולם ואסור לקשור אליו כלב או חמור.
נגיעה בעץ אינה נחשבת שימוש בו והיא מותרת, אך נגיעה המנענעת את העץ אסורה, כיוון שעץ הוא מוקצה.
שלושת הטפחים התחתונים של הגזע נחשבים חלק מהקרקע, ומותר להשתמש בהם. לכן מותר לשבת על גזע כרות שגובהו פחות משלושה טפחים (כעשרים וארבעה סנטימטר), וכן מותר לקשור כלב לשלושת הטפחים התחתונים של גזע עץ.
<h3>הורדת חפץ מעץ</h3>
חכמים גם אסרו להוריד חפץ המונח על עץ מחשש שתוך כדי הורדת החפץ, יישען האדם על העץ. לכן אסור להוריד מעץ מגבת שתלויה עליו, וכן אסור להוריד מעץ כיפה שעפה ונפלה עליו, או כדור שנבעט ונתקע בין ענפיו.
<h3>שימוש בדברים המונחים על העץ או מחוברים לו</h3>
האיסור להשתמש בעץ ולהוריד ממנו חפצים כולל לא רק את העץ עצמו אלא גם דברים המונחים עליו או מחוברים לו ('צדדים'). לדוגמה, אסור להניח חפצים בתוך סלסלה המונחת על עץ וכן אסור להוציא ממנה חפצים. אסור להשעין סולם על יתד מתכת המחוברת לעץ. אסור לעלות בסולם הנשען על עץ. אסור להתנדנד בנדנדה הקשורה לעץ. אסור לתלות מגבת על חבל הקשור לעץ, ואסור לנגב את הידיים במגבת התלויה על עץ.
<h3>שימוש בדברים שאינם מחוברים ישירות לעץ</h3>
מותר להשתמש בשבת בדברים שאינם מחוברים ישירות לעץ אלא לדברים אחרים המחוברים לו ('צדי צדדים'). לדוגמה, סולם הנשען על יתד מתכת המחוברת לעץ, מותר לעלות בו, כיוון שהשימוש הוא בסולם ולא ביתד ובעץ. מגבת התלויה על חבל הקשור לעץ, מותר לנגב בה את הידיים, כיוון שהשימוש הוא במגבת ולא בחבל ובעץ. ערסל המחובר לוו המחובר לעץ מותר להתנדנד בו, כיוון שהשימוש הוא בערסל ולא בוו ובעץ. וכן סל התלוי בחבל לעץ מותר להניח בו חפצים וליטול ממנו חפצים, כיוון שהשימוש הוא בסל ולא בחבל ובעץ.
הטעם לכך שמותר לעלות על סולם הנשען על יתד המחוברת לעץ, אך אסור להשעין את הסולם על היתד עצמה, הוא שהשענת הסולם על היתד היא שימוש ביתד, אך עלייה בסולם היא שימוש בסולם. כיוצא בזה, תליית מגבת על מתלה המחובר לעץ היא שימוש במתלה והיא אסורה, אך ניגוב הידיים במגבת התלויה על המתלה הוא שימוש במגבת והוא מותר.
ההיתר להשתמש בדבר שאינו מונח או מחובר ישירות לעץ ('צדי צדדים') מותנה בכך שהשימוש אינו גורם לעץ להתנועע, אך שימוש הגורם לעץ להתנועע נחשב שימוש בעץ עצמו והוא אסור.
כלי המורכב מכמה חלקים המחוברים זה לזה ואחד מחלקיו מחובר לעץ - נחשב מחובר ישירות לעץ, כיוון שכל הכלי נחשב ליחידה אחת. לכן ערסל המורכב מבד וחבלים, וחבלי הערסל קשורים לעץ, נחשב מחובר ישירות לעץ ואסור להתנדנד בו בשבת. וכן כלי המחובר לעץ בעזרת מסמרים וברגים נחשב מחובר ישירות לעץ כיוון שאין לברגים חשיבות עצמית והם טפלים לכלי.
<h3>הרחת פירות וצמחים המחוברים לקרקע</h3>
אסור להריח פרי שמחובר לעץ שמא אדם יקטוף אותו כדי לאוכלו, אך מותר להריח צמחים ריחניים המחוברים לקרקע, כיוון שאין חשש שאדם יקטוף אותם כדי להריחם, שכן ניתן להריח אותם בעודם מחוברים לקרקע. ויש שנמנעים מהרחת צמחים ריחניים המחוברים לקרקע, מחשש שיקטפו אותם.
<h3>שימוש בבהמה</h3>
חכמים אסרו להשתמש בבהמה ולרכב עליה, מחשש שאדם יתלוש ענף כדי להשתמש בו כמקל לכוון את הבהמה או לדרבן אותה ללכת. לכן אסור לשבת על בהמה, להישען עליה ולהניח עליה חפצים.
<h2>מלאכת מעמר</h2>
<h2>פרק יח - דיני המלאכה</h2>
<h3>הגדרת המלאכה</h3>
מלאכת מעמר היא אחת משלושים ותשע מלאכות האסורות בשבת. עימור הוא איסוף גידולי קרקע - תבואה, פירות או צמחים לערמה אחת, ומלאכה זו נעשתה במשכן לצורך הפקת צבעים לצביעת יריעות המשכן ובגדי הכהונה. לאחר קצירת הצמחים שמהם הפיקו צבע, אספו אותם לערמה כדי להקל את הטיפול בהם.
<h3>איסוף שלא במקום הגידול</h3>
איסוף צמחים לערמה אחת אסור רק כאשר הוא נעשה במקום גידול הצמחים. לדוגמה, אסור לאסוף פירות שנשרו מהעץ ונמצאים על האדמה סביבו, אך מותר לאסוף פירות שהתפזרו במטבח. הטעם לכך הוא שמלאכת עימור היא מלאכה שאינה גורמת לשינוי בגוף הצמח, לכן היא נחשבת מלאכה רק כאשר היא נעשית בשדה, בתור חלק מעבודות המכשירות את הצמח לשימוש, אך כאשר היא נעשית שלא במקום גידול הצמח, אין לה חשיבות עצמית והיא אינה נחשבת מלאכה.
<h3>חיבור פירות יחד</h3>
מלאכת מעמר כוללת גם את האיסור לחבר פירות על ידי חוט או לקבץ תאנים יבשות ולהדביק אותן זו לזו. פעולות אלו אסורות גם אם הן נעשות שלא במקום גידול הצמחים, כגון בבית, כיוון שהן משנות את גוף הפרי ולכן יש להן חשיבות עצמית.
<h3>איסוף פירות משטח גדול</h3>
פירות המפוזרים במקום שאינו מקום צמיחתם מותרים באיסוף, אך אם הם מפוזרים על פני שטח גדול ואיסופם כרוך בטרחה רבה, חכמים אסרו לאוספם, כיוון שאיסוף כזה דומה למלאכת מעמר. עם זאת, מותר לאסוף את הפירות למקום אחד בעזרת מטאטא או בעזרת הרגל ולהרים אותם משם, כיוון שאיסוף כזה אינו דומה למלאכת מעמר.
<h2>מלאכת דש</h2>
<h2>פרק יט – דיני המלאכה</h2>
<h3>הגדרת המלאכה</h3>
מלאכת דש היא אחת משלושים ותשע מלאכות האסורות בשבת. דישה היא הפרדת החלק הרצוי בצמח מהפסולת שמקיפה אותו או מחוברת לו. דוגמה מצויה לכך היא דישת חיטה: גרעיני החיטה מחוברים לשיבולת, והם עטופים בקליפה דקה. הפעלת לחץ על השיבולת גורמת לגרגרי החיטה להתנתק מהשיבולת ומהקליפה המקיפה אותם, ומאפשרת את טחינתם ואת עשיית הקמח מהם בהמשך. מלאכת דישה נעשתה במשכן בתהליך הפקת החומרים לצביעת יריעות המשכן ובגדי הכהונה. כדי להפיק את החומרים הרצויים היה צריך להפריד את המרכיבים הנצרכים לצביעה שבצמח מן הפסולת שבו, ובכך לאפשר את השימוש בהם.
לא כל הפרדה של חלק רצוי בצמח מחלקים שאינם רצויים בו נחשבת דישה. ההפרדה האסורה היא זו שנהוג לעשותה שלא בסמיכות לאכילה, אך הפרדה שנהוג לעשותה סמוך לאכילה, מותרת. לדוגמה, מותר לפצח אגוזים בשבת, וכן מותר לתלוש ענבים מאשכול ענבים בשבת, כיוון שפעולות אלו נעשות בדרך כלל סמוך לאכילה. אך אסור להפריד תמרים מהענף שעליו הם גדלים ('מַכְבֶּדֶת'), כיוון שפעולה זו נעשית בדרך כלל בשדה או בבית האריזה. וכן אסור להוציא גרגרי אפונה מן השקיק הנושא אותן ('תרמיל'), אם התרמיל יבש ואינו ראוי לאכילה.
הטעם לכך שהפרדה שנהוג לעשותה סמוך לאכילה אינה נחשבת דישה נובע מהגדרת המלאכה: מלאכת דישה היא הפרדה המביאה את הפרי לשלב שהוא מוכן להכנסה לבית לצורך שימוש בו. לכן רק הפרדה שרגילים לעשותה לפני הכנסת הפירות לבית נחשבת דישה, אך הפרדה שרגילים לעשותה לאחר הכנסת הפירות לבית - אינה נחשבת דישה.
<h3>פירות הנמכרים בעודם מחוברים לפסולת</h3>
מותר לפצח שקדים ובוטנים בשבת. ואף שבזמננו רוב הבוטנים והשקדים נמכרים קלופים, מכל מקום רגילים גם למוכרם בקליפתם ולהגישם כך לשולחן, וזה מוכיח שהקילוף אינו פעולה הכרחית המכשירה אותם להיות ראויים להגשה, אלא הוא נעשה לשם נוחות ופינוק. וכן מותר לתלוש עגבניות שרי מן הענף שמחוברות בו, כיוון שרגילים למוכרן גם בעודן מחוברות לענף ולהגישן כך לשולחן.
<h2>פרק כ - סחיטת פירות</h2>
<h3>סחיטת פירות</h3>
אסור לסחוט פירות בשבת, כיוון שהדבר דומה למלאכת דישה - כשם שבדישה מפרידים את האוכל מן הפסולת המחוברת לו, כך גם בסחיטה מפרידים את המשקה מהאוכל המחובר לו.
מן התורה, אסורות רק סחיטת זיתים וסחיטת ענבים, אך סחיטת שאר הפירות מותרת. הטעם לכך הוא שבמלאכת דישה נעשית הפרדה בין אוכל לפסולת, שהם דברים שונים זה מזה משמעותית, וכך גם בסחיטת ענבים וזיתים מתקבלים יין ושמן, שהם שונים משמעותית מהזיתים והענבים, ולכן סחיטתם אסורה מהתורה. לעומת זאת, בסחיטת שאר הפירות, המיץ שמתקבל אינו שונה משמעותית מהפרי, ולכן סחיטתם אינה דומה למלאכת דישה, והיא מותרת מן התורה. אבל חכמים גזרו שלא לסחוט שום פרי שנוהגים לסחוט אותו ביום חול, מחשש שהדבר יביא לסחיטת זיתים וענבים.
בזמננו נוהגים לסחוט את כל סוגי הפירות, לכן סחיטת כל הפירות אסורה.
<h3>סחיטת לימון</h3>
אסור לסחוט לימון בשבת, כיוון שלימון הוא פרי שנוהגים לסחוט בימות החול. ויש מי שסובר שמותר לסחוט לימון בשבת, כיוון שמיץ הלימון שונה מהמיצים היוצאים מפירות אחרים - את המיצים היוצאים משאר הפירות שותים כמו שהם, אך את המיץ היוצא מהלימון אין שותים כמו שהוא, אלא משתמשים בו לתבל מאכלים ומשקים אחרים. לכן הוא אינו נקרא משקה ולא חלה עליו גזירת חכמים לאסור סחיטת משקאות בשבת.
לדעת כולם, מותר לסחוט לימון ישירות לתוך אוכל, כמבואר להלן.
<h3>סחיטת פרי ישירות לתוך אוכל</h3>
מותר לסחוט פרי ישירות לתוך אוכל. לדוגמה, מותר לסחוט לימון לתוך סלט ירקות כדי להשביח את טעמו, וכן מותר לסחוט תפוז לתוך סלט פירות כדי להעשיר את טעמו. הלכה זו מבוססת על שני יסודות: יסוד אחד הוא שרק הפרדה בין דברים שונים כגון בין משקה לאוכל, אסורה משום דש, אך הפרדה בין דברים זהים, כגון בין אוכל לאוכל, מותרת; ויסוד נוסף הוא שמיץ הנסחט ישירות לתוך אוכל נחשב אוכל, כיוון שהוא עומד להתערבב באוכל ולהיות חלק ממנו. לכן סחיטת פרי ישירות לתוך אוכל מותרת, כיוון שבמקרה זה, ההפרדה אינה בין דברים שונים אלא בין אוכל לאוכל.
מותר לסחוט פרי לתוך אוכל כדי להשביח את טעמו, גם אם המיץ אינו נספג באוכל אלא נוזל על גביו ונשפך לצדדים, כיוון שהמיץ בטל לאוכל ונחשב חלק ממנו. לכן מותר לסחוט מיץ לימון על דג, אף שהמיץ נוזל על גבי הדג ונשפך לצדדים.
<h3>סחיטת מאכל שנוזל ספוג בו</h3>
מותר לסחוט מאכל שנוזל ספוג בו, אם מטרת הסחיטה היא לסלק את הנוזל מתוך המאכל. לדוגמה, מותר לסחוט לביבה שיש בה שמן רב כדי להוציא מתוכה את השמן. הטעם לכך הוא שנוזל הספוג באוכל בטל לאוכל ונחשב חלק ממנו, וסחיטתו נחשבת הפרדת אוכל מאוכל. אמנם אם הנוזל נסחט כדי להשתמש בו הוא נחשב משקה, וסחיטתו אסורה.
<h2>פרק כא - סחיטת בגדים ושיער</h2>
<h3>סחיטת בגדים</h3>
אסור לסחוט בגד, מטלית או ספוג, כיוון שפעולה זו דומה למלאכת דישה. כשם שבמלאכת דישה מפרידים בין האוכל לפסולת המחוברת לו, כך גם בסחיטה מפרידים את הנוזל מן הבגד. סחיטת בגד גם מסייעת להוצאת הלכלוך ממנו, ולכן היא אסורה גם משום מלאכת מלבן. דיני סחיטת בגדים האסורה משום מלאכת מלבן יבוארו בעזרת ה' בפרק העוסק במלאכת מלבן.
<h3>סחיטת ספוג או מטלית ניקוי</h3>
אסור לשטוף כלים בעזרת ספוג או מטלית המיועדת לניקוי כלים (סקוץ'), כיוון שבמשך השימוש בהם לוחצים עליהם והם נסחטים. וכן אין לנקות את השולחן או את הרצפה בעזרת מטלית רטובה, כיוון שהמטלית נסחטת.
מותר לשטוף כלים בשבת בעזרת רשת מחומר פלסטי שחוטיה מופרדים זה מזה, כיוון שהמים אינם נספגים בה.
<h3>ניקוי משטח שהתלכלך</h3>
כאמור לעיל, משטח שהתלכלך כגון שולחן או שיש, אין לנקותו בעזרת מטלית לחה. אך מותר לנקותו על ידי שפיכת מעט מים על הלכלוך, שפשוף הלכלוך ביד או בחומר שאינו סופג מים (כגון בעזרת רשת פלסטית שחוטיה מופרדים זה מזה), וניגוב המשטח בעזרת מטלית.
<h3>שימוש במגבונים לחים בשבת</h3>
הפוסקים נחלקו אם מותר להשתמש במגבונים לחים בשבת. יש סוברים שאסור להשתמש בהם, כיוון שבמשך השימוש נסחט נוזל הספוג בהם. ויש חולקים וסוברים שמותר להשתמש בהם אם מנגבים את גוף התינוק בעדינות, כיוון שכאשר מנגבים אותו בעדינות, ניקיון התינוק נעשה בעזרת המים המצויים על פני המגבון ולא בעזרת המים הספוגים בתוכו. ואף שייתכן שמעט מים הספוגים במגבון ייסחטו, השימוש בו מותר כיוון שהאדם אינו מתכוון לכך ('אינו מתכוון'), ואין ודאות שהמים ייסחטו ('אינו פסיק רישיה'). למעשה, מותר להשתמש במגבונים בשבת אך יש להקפיד לנגב את גוף התינוק בעדינות.
<h3>סחיטת שיער</h3>
מן התורה מותר לסחוט שערות בשבת, כיוון שהשערות אינן סופגות מים אלא המים נמצאים על גביהן וביניהן. אך חכמים אסרו לעשות זאת, כיוון שנראה כאילו המים ספוגים בשערות ואנשים עלולים ללמוד מכך שמותר לסחוט בשבת.
השערות האסורות בסחיטה הן שערות רבות המקובצות יחד, כגון שערות הראש והזקן, אך שערות מועטות שאינן מקובצות יחד, כגון שערות הידיים, מותרות בסחיטה, כיוון שהמים אינם נראים ספוגים בהן.
<h3>ניגוב שיער</h3>
אדם ששערות ראשו או זקנו נרטבו, כגון הטובל בשבת במקווה, רשאי לנגבן, אך יעשה זאת בעדינות כדי שהשערות לא תסחטנה.
<h3>צחצוח שיניים בשבת</h3>
הפוסקים נחלקו אם מותר לצחצח שיניים בשבת, ומחלוקתם נסובה סביב שתי שאלות עיקריות: האחת היא אם מריחת המשחה על השיניים אסורה משום מלאכת ממרח (-מחליק), והשנייה, אם סחיטת המים משערות המברשת תוך כדי צחצוח אסורה משום מלאכת דישה.
בעניין מריחת משחת השיניים, יש סוברים שהיא אסורה משום מלאכת ממרח, כיוון שהיא גורמת להיווצרות שכבה חלקה של משחה על פני השיניים. ויש חולקים וסוברים שהיא אינה אסורה משום מלאכת ממרח, כיוון שמטרת המריחה היא לפזר את המשחה בפה ולא להחליק אותה. נוסף על כך אין בהחלקת המשחה שום תועלת והיא מתקיימת רק לזמן מועט, שכן עם תחילת הצחצוח, מתערבת המשחה במים הספוגים במברשת ונעשית נוזלית.
בעניין סחיטת שערות המברשת תוך כדי צחצוח השיניים, יש סוברים שהיא אסורה משום מלאכת דישה. ויש חולקים וסוברים שסחיטת שערות המברשת תוך כדי צחצוח השיניים מותרת. טעמם של הסוברים כן הוא שהאיסור לסחוט את שערות מברשת השיניים הוא איסור דרבנן, שכן המים אינם ספוגים בשערות אלא נמצאים ביניהן, וסחיטת דבר שהמים אינם ספוגים בו אסורה רק מדברי חכמים; וכיוון שכך ניתן להתיר את צחצוח השיניים על ידי צירוף שתי סברות היתר: סברה אחת היא שאדם המצחצח את שיניו אינו מתכוון לסחוט את הנוזלים מתוך המברשת, ולדעת מיעוט מהפוסקים מותר לעשות איסור דרבנן כאשר האדם אינו מכוון לפעולה האסורה; וסברה נוספת היא שלדעת מיעוט הפוסקים סחיטת דבר שהמים אינם נספגים בו אלא נמצאים בין חלקיו אינה אסורה אפילו מדברי חכמים. ואף שאין סומכים על כל סברה בנפרד, סומכים עליהן כאשר הן מצטרפות יחד. למעשה, המנהג המקובל הוא להימנע מצחצוח שיניים בשבת ולהסתפק בשטיפתן בעזרת מי פה. עם זאת, לנוהגים לצחצח שיניים בשבת יש על מי לסמוך, ובפרט לבעלי שיניים וחניכיים רגישות הזקוקות לטיפול יום-יומי.
בשנים האחרונות פותחו מברשות שיניים מיוחדות לשבת, העשויות מסיבי סיליקון עבים שאין בהם חשש סחיטה, והן מותרות לשימוש בשבת.
אדם שצחצוח השיניים גורם לו בוודאות ליציאת דם, אינו רשאי לצחצח שיניים בשבת לדעת כולם, כיוון שהוצאת דם אסורה בשבת משום מלאכת חובל.
<h2>פרק כב - חליבה ושאיבת חלב אֵם בשבת</h2>
<h3>חליבת בהמה בשבת</h3>
אסור לחלוב בהמה בשבת, כיוון שהדבר דומה למלאכת דישה. כשם שבדישה מפרידים בין גרעיני התבואה למוץ שמקיף אותם, כך גם בחליבה מפרידים את החלב מהדד שמקיף אותו.
בהמה שאין חולבים אותה יום שלם מצטערת מאוד, לכן התירו חכמים לחלוב בהמה בשבת על ידי גוי, וכך נוהגים היום כמעט בכל הרפתות. כאשר לא ניתן לחלוב את הבהמה על ידי גוי, מותר לחלוב אותה כך שהחלב יישפך למקום שהוא יאבד בו, כגון לקרקע או לכלי שיש בו חומר פגום. זאת משום שיש ראשונים הסוברים שחליבה בשבת אסורה אך ורק כאשר החלב נחלב כדי להשתמש בו, שכן איסור חליבה נלמד ממלאכת דישה, וכשם שבמלאכת דישה מפרידים את גרגרי החיטה מהשיבולים כדי להשתמש בהם, כך גם בחליבה האיסור חל רק כאשר החלב נחלב כדי להשתמש בו. אף שבדרך כלל אין סומכים על שיטה זו, במקרה שאין אפשרות לחלוב על ידי גוי סומכים עליה, כדי למנוע צער מהבהמה.
<h3>שאיבת חלב אֵם בשבת</h3>
גם שאיבת חלב אֵם אסורה בשבת. עם זאת מותר להניק תינוק בשבת, כיוון שזו צורת האכילה הטבעית שלו, ואכילה בדרך טבעית אינה נחשבת מלאכה.
אישה הסובלת מעודף חלב רשאית לשאוב את החלב לאיבוד, כגון לתוך כלי שיש בו חומר פגום. אמנם חליבה לאיבוד אסורה מדברי חכמים, אך במקרה זה התירו חכמים את האיסור כדי למנוע צער מהאישה. ניתן לשאוב את החלב באמצעות משאבה ידנית או באמצעות משאבה חשמלית המופעלת על ידי שעון שבת, אך אין להפעיל בשבת משאבה חשמלית לשם כך.
וכן אישה שתינוקהּ אינו מסוגל לינוק, והיא חוששת מירידה בייצור החלב העלולה להוביל בהמשך למחסור בחלב עבור התינוק, רשאית לשאוב חלב לאיבוד כדי לשמר את יכולת ההנקה.
תינוק הזקוק לחלב אֵם ואינו מסוגל לינוק ישירות מאימו, מותר לשאוב עבורו חלב בשבת ולהאכילו בבקבוק. אמנם אם ניתן לשאוב את החלב לפני כניסת השבת או לאחר צאת השבת יש לעשות כן, כדי להימנע מחילול שבת שלא לצורך.
<h2>פרק כג - הפיכת מוצק לנוזל והקפאת מים ('מוליד')</h2>
<h3>הפיכת מוצק לנוזל בשבת</h3>
הפיכת מוצק לנוזל נחשבת ליצירת דבר חדש ('הולדה') והיא דומה למלאכה, לכן אסור לרסק בשבת קרח או שלג כדי להמיס אותם. לדעת השלחן ערוך, רק ריסוק בידיים נאסר אך המסת מוצק על ידי חימום מותרת, וכן נוהגים יוצאי ספרד. לכן יוצאי ספרד רשאים לחמם על גבי פלטה של שבת עוף עם רוטב קרוש, אף שחום הפלטה ימיס את הרוטב, וזאת בתנאי שאין בכך איסור בישול, כגון שהרוטב כבר בושל בערב שבת. אך לדעת הרמ"א, גם המסת מוצק על ידי חימום אסורה בשבת, וכן נוהגים יוצאי אשכנז. לכן יוצאי אשכנז אינם רשאים לחמם עוף עם רוטב קרוש על גבי הפלטה, כיוון שחום הפלטה ימיס אותו. אמנם אם כמות הרוטב מועטה מותר להפשירו, כיוון שאין לרוטב חשיבות והפשרתו אינה נחשבת ליצירת דבר חדש. לכן גם למנהג יוצאי אשכנז, מותר להניח על הפלטה עוף שיש עליו מעט רוטב קרוש.
כאשר יש צורך, כגון כאשר הפשרת התבשיל נצרכת עבור ילדים קטנים או אורחים, יוצאי אשכנז מקילים לחמם תבשיל מוצק ולהפוך אותו לנוזלי. וכן הם מקילים (אף שלא במקום צורך) להניח תבשיל מוצק על הפלטה בעודה כבויה, אף שהיא עתידה להידלק מאוחר יותר והתבשיל המונח עליה יהפוך לנוזלי.
<h3>המסת מאכל שרגילים לאוכלו מוצק</h3>
האיסור ליוצאי אשכנז להפוך מוצק לנוזל על ידי חימום נאמר רק במאכל שאין רגילים לאכול אותו בעודו מוצק, כגון קרח ושומן קרוש. אבל מאכל שרגילים לאוכלו בעודו מוצק, כגון שוקולד שעבר בישול וחזר והתקשה, מותר להופכו לנוזלי על ידי חימום, כיוון שהפיכתו לנוזלי אינה משנה אותו משמעותית ואינה נחשבת יצירת דבר חדש. לכן מותר לחמם על הפלטה קרם שוקולד שעבר בישול, אף שחום הפלטה ימיס אותו.
<h3>הקפאת מים</h3>
יש סוברים שאסור להקפיא מים בשבת. לדעתם, כשם שהפיכת קרח למים נחשבת יצירת דבר חדש, כך גם הפיכת מים לקרח נחשבת יצירת דבר חדש. ויש חולקים וסוברים שהקפאת מים מותרת, כיוון שאינה נעשית בידיים אלא מאליה; ועוד שיצירת קרח אינה נחשבת יצירה חשובה, הן משום שקרח אינו מתקיים בטבעו, והן משום שהשימושים שעושים במים חשובים יותר מהשימושים שעושים בקרח. למעשה, יוצאי ספרד יכולים להקל ולהקפיא מים בשבת, ויוצאי אשכנז יכולים להקל כן רק במקום צורך גדול, כגון בשבת חמה מאוד.
<h2>מלאכת טוחן</h2>
<h2>פרק כד – דיני המלאכה</h2>
<h3>הגדרת המלאכה</h3>
מלאכת טוחן היא אחת משלושים ותשע מלאכות האסורות בשבת. מלאכה זו נעשתה במשכן בתהליך הפקת הצבע לצביעת יריעות המשכן ובגדי הכהונה. כדי להפיק את הצבע מהצמחים שמהם הפיקו את הצבע, צריך היה לטחון אותם.
טחינה היא חילוק גוף אחד לחלקים קטנים, והיא אסורה בין שמדובר באוכל, כחיטים או תבלינים, ובין שמדובר בחומרים אחרים, כעץ או אבן. לכן אסור בשבת לפורר רגבי עפר ואבני גיר, וכן אסור לשייף או לנסר עץ כדי ליצור נסורת.
<h3>טחינת דברי מאכל שאינם מן הצומח</h3>
מאכלים הראויים לאכילה ואינם מן הצומח, כגון בשר מבושל, אין בהם איסור טחינה, כיוון שמלאכות שבת נלמדות ממלאכת המשכן, ובמלאכת המשכן לא טחנו מאכלים ראויים לאכילה שאינם מן הצומח. לכן מותר לרסק ביצה או לחתוך גבינה קשה לחתיכות דקות. אמנם אין לרסקן במגררת או בכלי המיוחד לטחינה, כיוון ששימוש בהם הוא מעשה חול, שאינו מתאים לקדושת השבת.
<h3>טוחן אחר טוחן</h3>
איסור טוחן אינו חל על דברים שהיו מפוררים ואדם חיבר אותם יחד, שכן איסור זה חל רק על דברים שהחיבור ביניהם טבעי, ולא על דברים שהחיבור ביניהם נעשה על ידי אדם. דין זה נקרא בלשון הפוסקים "אין טוחן אחר טוחן", ומובנו הוא שדבר שהיה טחון וחובר שוב על ידי אדם, מותר לחזור ולטחון אותו. לדוגמה, מותר לפורר קוביית סוכר, כיוון שגרגרי הסוכר היו מפוררים והם חוברו על ידי אדם. וכן מותר לפורר לחם, ביסקוויטים, עוגה וכיוצא בהם, כיוון שגרגרי הקמח היו מפוררים, והלישה חיברה אותם יחד. אך אין לפוררם בכלי המיועד לטחינה, כגון במגררת (פומפייה), כיוון שזהו מעשה חול, שאינו מתאים לקדושת השבת.
<h3>טחינת אוכל סמוך לסעודה</h3>
בשעת האכילה רגילים לרסק את האוכל בפה, וברור שמותר לעשות כן, כיוון שריסוק זה הוא חלק מדרך האכילה הטבעית. הפוסקים נחלקו אם חיתוך מאכל לחתיכות קטנות סמוך לסעודה נחשב גם הוא דרך אכילה והוא מותר, או שאינו נחשב כן, והוא אסור. להלכה, חיתוך מאכל לחתיכות קטנות סמוך לסעודה מותר, אך כיוון שיש חולקים על היתר זה, נכון להתרחק מן האיסור ולחתוך את המאכל לחתיכות גדולות יותר מכפי שרגילים לחתוך ביום חול. הטעם לכך הוא שיש ספק אם חיתוך מאכל לחתיכות גדולות יותר מכפי שרגילים ביום חול אסור משום מלאכת טוחן, וכיוון שיש סברה שאין בכך איסור, מצרפים אותה כדי להרחיב את בסיס ההיתר ולהתיר את החיתוך סמוך לסעודה ללא פקפוק.
הזמן הסמוך לסעודה הוא הזמן שרגילים לחתוך בו את האוכל לקראת אכילתו, כפי שמבואר בפרק יא.
<h3>טחינת אוכל סמוך לסעודה בכלי מיוחד לכך</h3>
ההיתר לחתוך מאכל לחתיכות קטנות סמוך לסעודה נאמר רק כאשר החיתוך נעשה בסכין רגילה, אך אסור לחתוך מאכל לחתיכות קטנות סמוך לסעודה בכלי מיוחד לטחינה, כגון במגררת (פומפייה) או בכותש שום. הטעם לכך הוא שההיתר לחתוך מאכל לחתיכות קטנות סמוך לסעודה מבוסס על כך שחיתוך סמוך לסעודה הוא חלק מדרך האכילה, אך חיתוך בכלי מיוחד לטחינה אינו חלק מדרך האכילה.
קוצץ ירקות ידני ('סלייסר'), יש סוברים שהוא כלי המיוחד לטחינה, ואסור לחתוך בו ירקות לחתיכות קטנות סמוך לסעודה, ויש חולקים וסוברים שהוא אינו מיוחד לטחינה, ומותר לחתוך בו ירקות לחתיכות קטנות סמוך לסעודה. למעשה מומלץ לנהוג כדעה הראשונה ולהימנע משימוש בקוצץ ירקות ידני בשבת.
<h3>ריסוק פרי או ירק</h3>
מלאכת טוחן כוללת גם ריסוק פרי או ירק, אף שאינם מתפרדים לחלקים נפרדים על ידי הריסוק, כיוון שהריסוק מפריד את המבנה הכללי המחבר בין חלקי הפרי, ורק הלחות הטבעית של הפרי מחברת אותם יחד. לכן אסור לרסק בננה בשבת, וכן אסור לרסק אבוקדו ולמרוח אותו על פרוסת לחם. אך אם ריסוקם נעשה סמוך לסעודה, הוא מותר, כמבואר לעיל.
<h3>היתר טחינה בשינוי</h3>
מן התורה מותר לעשות מלאכה בשבת בדרך שונה מהדרך שרגילים לעשותהּ, אך חכמים אסרו את עשיית המלאכות גם שלא כדרכן, שמא יבואו לעשותן בדרך הרגילה. אמנם במקרים מסוימים, כאשר מדובר בשינוי גדול ואין חשש שיבואו מתוך כך לעשיית מלאכה בדרך הרגילה, התירו חכמים לעשות את המלאכות בשינוי. וכך גם במלאכת טוחן, התירו חכמים לעשותהּ על ידי שינוי גדול. לכן מותר לכתוש תבלינים או לרסק דברי מאכל בעזרת ידית של סכין או בעזרת תחתית הכוס על גבי שולחן או על גבי צלחת. ריסוק וכתישה בדרך זו נחשבים ריסוק וכתישה בשני שינויים: שינוי אחד הוא שהריסוק נעשה בעזרת ידית של סכין או תחתית של כוס ולא בעזרת עֱלִי (מוט כתישה), שבו רגילים לכתוש ביום חול; ושינוי שני הוא שהריסוק נעשה על גבי שולחן או צלחת ולא על גבי מכתשת, שעליה רגילים לכתוש ביום חול.
<h2>מלאכת לישה</h2>
<h2>פרק כה – דיני המלאכה</h2>
<h3>הגדרת המלאכה</h3>
מלאכת לישה היא אחת משלושים ותשע מלאכות האסורות בשבת. מלאכה זו נעשתה במשכן בתהליך הפקת הצבע לצביעת יריעות המשכן ובגדי הכהונה. לשם הפקת הצבע צריך היה לטחון את הצמחים שהפיקו מהם את הצבע וללוש אותם.
עניינה של מלאכת לישה הוא הדבקת חלקים נפרדים והפיכתם לעיסה אחת. הדוגמה המצויה למלאכה זו היא לישת קמח ומים, שגורמת להדבקת גרגרי הקמח אלו לאלו והופכת אותם לעיסה אחת, ועל כן היא אסורה. דוגמאות נוספות למלאכת לישה הן הכנת דייסות למיניהן, והכנת מחית תפוחי אדמה ('פירה') מאבקה. בכל אלו, החלקים המוצקים נדבקים יחד על ידי הנוזל המעורב בהם, והופכים לעיסה אחת, ועל כן הן אסורות.
מלאכת לישה כוללת גם לישת דברים שאינם אוכל, כגון חול, גבס ומלט. לכן אסור להרטיב חול המשמש למשחק ילדים, כיוון שהמים מדביקים את גרגרי החול אלו לאלו.
איסור לישה אינו רק כאשר נוצרת עיסה בעלת מרקם אחיד, כגון בצק, אלא גם כאשר נוצרת עיסה שמרקמה אינו אחיד. לדוגמה אסור להוסיף פתיתי גרנולה רבים ללֶבֶּן ולערבם יחד כך שפתיתי הגרנולה ידבקו אלו לאלו. וכן אסור לשפוך דבש על פתיתי גרנולה, כיוון שהדבש גורם להדבקתם אלו לאלו.
במצבים מסוימים התירו חכמים לעשות עיסה בשבת בשינוי, כפי שיבואר בפרק כו.
<h3>הדבקת חלקים גדולים אלו לאלו</h3>
האיסור להדביק חלקים נפרדים ולהופכם לעיסה אחת נאמר בחלקים קטנים, אך מותר להדביק חלקים גדולים אלו לאלו, כיוון שעירובם והדבקתם אלו לאלו אינם הופכים אותם לעיסה אחת ואינם משנים אותם משמעותית. לכן מותר להכין בשבת סלט תפוחי אדמה המעורב במיונז, אף שהמיונז מדביק את חתיכות תפוחי האדמה אלו לאלו, כיוון שחתיכות תפוחי האדמה הן חתיכות גדולות. וכן מותר לערב לֶֶבֶּן או יוגורט עם חתיכות גדולות של פירות.
<h3>עירוב חומרים יבשים אלו באלו</h3>
מותר לערב חומרים יבשים אלו באלו, כגון קפה וסוכר או פלפל שחור ומלח, כיוון שהם אינם נדבקים אלו לאלו ואינם נעשים עיסה אחת.
<h3>עיסה סמיכה ועיסה דלילה</h3>
אסור להדביק חלקים נפרדים ולהופכם לעיסה אחת, בין אם העיסה שנוצרת היא עיסה סמיכה, ובין אם היא עיסה דלילה. עיסה סמיכה היא עיסה שכאשר מניחים אותה על משטח ישר היא אינה מתפשטת לצדדים, כבצק , ועיסה דלילה היא עיסה שכאשר שופכים אותה על משטח ישר היא מתפשטת לצדדים, כבלילה של חביתיות ובלילה של עוגה בחושה. אלא שעשיית עיסה סמיכה אסורה מהתורה, ועשיית עיסה דלילה אסורה מדברי חכמים. הטעם לכך שחכמים גזרו שלא לעשות עיסה דלילה הוא שעשיית עיסה דלילה דומה ללישה, ואילו היא הייתה מותרת, אנשים היו עלולים לטעות ולחשוב שגם לישת עיסה סמיכה מותרת.
תערובת נוזלית הנשפכת כמים אינה דומה לעיסה, ומותר לעשותה בשבת. לכן מותר להכין בשבת קפה, שוקו ומטרנה.
<h3>הוספת נוזלים לעיסה</h3>
עיסה שנילושה כראוי בערב שבת, מותר להוסיף לה נוזלים בשבת, כיוון שהוספת הנוזלים אינה מחזקת את החיבור בין חלקי העיסה אלא מחלישה אותו, וגורמת לעיסה להיות דלילה יותר. לכן מותר להוסיף בשבת מים או מיץ לימון לטחינה שהוכנה בערב שבת, וכן מותר להוסיף חלב לדייסה שהוכנה בערב שבת, כדי לדללה, וכן מותר לערבב חמאת בוטנים עם השומן שנפרד וצף על פניה. אך אין לערבב את העיסה שהוספו לה נוזלים בתנועות מהירות ('בכוח'), כיוון שערבוב מהיר נראה כלישה.
<h3>עירוב שתי עיסות</h3>
מותר לערב עיסה דלילה בעיסה דלילה, כגון רסק תפוחי עץ בלֶבֶּן נוזלי, כיוון שכל אחת מהעיסות כבר נילושה ועירובן זו בזו אינו משנה משמעותית את מרקמן. אך אסור לערב עיסה דלילה בעיסה סמיכה כך שהעיסה הדלילה תיהפך לעיסה סמיכה, כיוון שעירובן זו בזו מחזק את החיבור בין חלקי העיסה הרכה ומשנה אותה שינוי משמעותי. לכן אין להוסיף ממרח חומוס לטחינה דלילה כך שמרקם הטחינה ישתנה וייהפך לסמיך.
<h3>לישת פלסטלינה</h3>
אסור ללוש פלסטלינה בשבת, אך זאת לא משום איסור לישה, שכן חלקי הפלסטלינה מחוברים אלו לאלו ולישתם אינה מחזקת את החיבור ביניהם, אלא משום שהלישה מחליקה את פני הפלסטלינה ויש בכך איסור ממרח. כיוון שאסור ללוש פלסטלינה בשבת היא מוקצה, ואין לטלטלה בשבת.
<h2>פרק כו - הכנת עיסה בשינוי</h2>
<h3>הכנת עיסה דלילה בשינוי</h3>
חכמים התירו במצבים מסוימים להכין עיסה בשבת אם עושים אותה בשינוי, ויש בעניין זה הבדל בין עיסה סמיכה לעיסה דלילה.
כאמור, עיסה דלילה היא עיסה שכאשר שופכים אותה על משטח ישר היא מתפשטת לצדדים, כגון בלילה של חביתיות ובלילה של עוגה בחושה. הכנת עיסה דלילה אסורה מדברי חכמים, והם התירו לעשותהּ אם מערבבים אותה בדרך שונה מהדרך שרגילים לערבבהּ ביום חול, כגון ביד שמאל, בעזרת סכין או ידית של כף, או בתוך כלי שאין רגילים לערבבה בו.
<h3>שינוי בסדר נתינת החומרים היוצרים את העיסה</h3>
יוצאי אשכנז מחמירים מעט בדין זה, ולמנהגם לא די בערבוב העיסה בשינוי אלא יש לשנות גם את סדר נתינת החומרים היוצרים את העיסה: עיסה שרגילים לעשותהּ על ידי נתינת מוצק בכלי ושפיכת נוזל עליו, יש לעשותה על ידי נתינת הנוזל בכלי ונתינת המוצק עליו; ועיסה שרגילים לעשותהּ על ידי נתינת נוזל בכלי ונתינת מוצק עליו, יש לעשותה על ידי נתינת המוצק בכלי ושפיכת הנוזל עליו. לדוגמה, בדרך כלל מכינים מִתבָּל של שמן זית וזעתר על ידי נתינת זעתר בכלי ושפיכת שמן עליו, ובשבת יש להפוך את הסדר ולתת תחילה את השמן ולאחר מכן את הזעתר.
עיסה דלילה שאין דרך קבועה להכנתה, ופעמים שמקדימים את נתינת המוצק בכלי ועליו שופכים את הנוזל, ופעמים שמקדימים את נתינת הנוזל בכלי ועליו נותנים את המוצק - יש לעשותהּ על ידי נתינת המוצק בכלי ושפיכת הנוזל עליו. ואף שלכאורה עשיית העיסה בדרך זו אינה עשייה בשינוי, שכן גם בימות החול נהוג לעיתים להכין את העיסה על ידי נתינת המוצק בכלי ושפיכת הנוזל עליו, מכל מקום היא נחשבת בכל זאת עשייה בשינוי. זאת כיוון שבניגוד לימות החול, שבהם ניתן להכין את העיסה בשתי הדרכים, בשבת יש רק דרך אחת מותרת - נתינת המוצק לכלי ושפיכת הנוזל עליו.
<h3>הכנת עיסה סמיכה בשינוי</h3>
כאמור, עיסה סמיכה היא עיסה שכאשר מניחים אותה על משטח ישר היא אינה מתפשטת לצדדים, אלא נשארת במקומה. דינה של עיסה סמיכה חמור יותר מדין עיסה דלילה, כיוון שלפעמים עשייתה אסורה מן התורה.
ישנם שני סוגים של עיסות סמיכות, ויש הבדל בדינם. סוג אחד של עיסה סמיכה הוא עיסה בעלת מרקם אחיד, כגון בצק, טיט וגבס. בעיסה מסוג זה, חלקי הבסיס המרכיבים את העיסה מתמזגים ומתאחדים עד שהם הופכים לעיסה אחידה, ולא ניתן להפרידם מהעיסה ולהחזירם למצב שהיו בו לפני שעירבו אותם בעיסה ('בר גיבול'). סוג אחר של עיסה סמיכה הוא עיסה שמרקמה אינו אחיד, כגון עיסה העשויה מפתיתי גרנולה וגבינה. בעיסה מסוג זה, חלקי הבסיס המרכיבים את העיסה אינם מתמזגים ואינם הופכים לעיסה אחידה אלא הם רק נדבקים זה לזה ואפשר להפרידם מהעיסה ולהחזירם למצב שהיו לפני שעירבו אותם בעיסה ('אינו בר גיבול'). עשיית עיסה מחומר בר גיבול אסורה מן התורה, אך עשיית עיסה מחומר שאינו בר גיבול אינה אסורה מהתורה אלא מדברי חכמים, והם התירו לעשותהּ אם מערבבים אותה בשינוי, כגון על ידי סכין או ידית של כף.
לדוגמה, אסור להכין בשבת דייסה מאבקת דייסה אם נוצרת עיסה סמיכה, כיוון שאבקת הדייסה מתמזגת ומתאחדת עם המים, ולא ניתן להחזיר את גרגרי האבקה למצב שהיו בו לפני שעירבו אותם בעיסה ('בר גיבול'). אך מותר להכין בשבת כדורי שוקולד העשויים משברי עוגיות ומעורבים בשוקולד נוזלי, כיוון שלאחר עשיית כדורי השוקולד ניתן להפריד את שברי העוגיות ולהחזירם למצב שהיו בו לפני שעירבו אותם בעיסה ('אינו בר גיבול'). אך יש לערבב את שברי העוגיות והשוקולד בשינוי.
יוצאי אשכנז - וחלק מיוצאי ספרד - מחמירים בדין זה, ולמנהגם אסור לעשות בשבת עיסה סמיכה גם אם היא נעשית מחומר שאינו בר גיבול, אלא יש לעשותהּ מערב שבת. אמנם אם לא ניתן לעשותהּ בערב שבת כיוון שטעם המאכל ייפגם - או ששכחו לעשותהּ בערב שבת ויש צורך לעשותהּ בשבת - מותר לעשותהּ בשבת אם מערבבים את העיסה בשינוי, וטוב לשנות גם את סדר נתינת החומרים היוצרים את העיסה. לדוגמה: מותר להכין בשבת סלט אבוקדו וביצה המעורבים בשמן אם מערבבים אותם בשינוי, כיוון שהאבוקדו משחיר ומשנה את טעמו עם הזמן ואי אפשר להכינו מערב שבת. ויש לתת תחילה את השמן ולאחר מכן את האבוקדו והביצה.
<h3>דין דברים המתגבשים לעיסה מאליהם</h3>
דין מיוחד יש לדברים שכאשר הם באים במגע עם נוזל הם מתגבשים מעצמם לעיסה ללא צורך בערבוב. לחומרים אלו אסור להוסיף נוזל, כיוון שבחומרים אלו איסור הלישה מן התורה חל מיד בשעת הוספת הנוזל, וערבוב העיסה בשינוי לאחר מכן אינו מתיר את האיסור שכבר נעשה. לדוגמה, אסור להכין פודינג בשבת, כיוון שהוספת מים לאבקת הפודינג גורמת לפירורי האבקה להתגבש ולהתחבר זה לזה, ללא צורך בערבוב. וכן אסור להכין בשבת מחית תפוחי אדמה (פּירֵה) משבבי תפוחי אדמה, כיוון ששבבי תפוחי האדמה הבאים במגע עם מים מתגבשים לעיסה ללא צורך בערבוב.
<h3>סיכום</h3>
לסיכום, יוצאי ספרד רשאים להכין בשבת את כל סוגי העיסות אם מערבבים אותן בשינוי, למעט עיסה סמיכה העשויה מחומר בר גיבול, שאסור לעשותהּ בשבת גם אם מערבבים אותה בשינוי.
יוצאי אשכנז רשאים לעשות עיסה דלילה בתנאי שישנו את סדר נתינת החומרים שיוצרים את העיסה ויערבבו אותה בשינוי, אך הם אינם רשאים לעשות עיסה סמיכה מכל סוג שהוא. בשעת הצורך, יוצאי אשכנז רשאים לעשות עיסה סמיכה מחומר שאינו בר גיבול, וגם במקרה זה עליהם לשנות את סדר נתינת החומרים שיוצרים את העיסה ולערבבה בשינוי. ויש מיוצאי ספרד הנוהגים בעניין זה כמנהג יוצאי אשכנז.
דין מיוחד יש לדברים שכאשר הם באים במגע עם נוזל הם מתגבשים מעצמם לעיסה ללא צורך בערבוב. לדברים אלו אסור להוסיף נוזל, ואין בעניין זה הבדל בין יוצאי ספרד ליוצאי אשכנז.
לאור העקרונות שהתבארו בעניין לישה, נבאר כמה דוגמאות מצויות.
<h3>ערבוב סלט בנוזל</h3>
מותר לערבב סלט עם נוזל אם הערבוב אינו גורם לחתיכות הסלט להידבק זו בזו, אך אסור לערבב סלט עם נוזל אם הערבוב גורם לחתיכות הסלט להידבק זו בזו. לדוגמה, מותר להוסיף שמן לסלט ירקות ולערבבם יחד, וכן מותר להוסיף מיץ תפוזים לסלט פירות ולערבבם יחד, כיוון שהשמן ומיץ התפוזים אינם גורמים לחתיכות הסלט להידבק זו בזו. אך אסור להוסיף יין לתפוחים מרוסקים או לאגוזים ושקדים מרוסקים ולערבבם יחד כדי להכין חרוסת, כיוון שהוספת היין וערבובו גורמים לחתיכות הפרי המרוסקות להידבק זו בזו ונוצרת עיסה סמיכה.
כאמור לעיל, רבים מיוצאי ספרד נוהגים להקל ולהכין עיסה סמיכה בשבת על ידי ערבוב העיסה בשינוי, ולמנהגם מותר לערבב סלט עם נוזל, גם אם הוספת הנוזל וערבובו גורמים לחתיכות הסלט להידבק זו לזו, אך יש לערבב את הסלט בשינוי. אמנם יוצאי אשכנז וחלק מיוצאי ספרד אינם רשאים להוסיף לסלט נוזל הגורם לחתיכות הסלט להידבק זו בזו ולערבבו בשינוי. זאת כיוון שלמנהגם ההיתר להכין עיסה סמיכה בשינוי נאמר רק במקום צורך, ועשיית סלט בשבת אינה נחשבת צורך, כיוון שאפשר להכין את הסלטים הנצרכים לשבת בערב שבת. אמנם אם אדם תכנן להכין סלט בערב שבת אך שכח לעשות זאת, או שהכנת סלט בערב שבת תפגום את טעמו - אזי גם לשיטתם מותר להכין את הסלט בשבת ולהוסיף לו נוזל שיגרום לחתיכות הסלט להידבק זו בזו, וזאת בתנאי שערבוב הסלט יעשה בשינוי. וטוב לשנות גם את סדר נתינת החומרים ולתת תחילה את הנוזל, ולאחר מכן את החתיכות המוצקות.
יש מי שסובר שמותר ליוצאי ספרד לערבב סלט עם נוזל, גם אם הוספת הנוזל וערבובו גורמים לחתיכות הסלט להידבק זו לזו, אך זאת בתנאי שהכנת הסלט תיעשה סמוך לסעודה ובכמות הנדרשת לסעודה בלבד. טעמו הוא שיש לצרף בעניין זה שתי סברות היתר: סברה אחת היא שלישת כמות קטנה לצורך הסעודה הסמוכה נחשבת לישה בשינוי; וסברה נוספת היא שאיסור לישה נאמר רק כאשר מחברים חתיכות דקות מאוד ויוצרים עיסה הדומה לבצק, אך הוא לא נאמר כאשר מדביקים חתיכות שאינן יוצרות עיסה הדומה לבצק. ואף שאין סומכים על כל סברה בנפרד, סומכים עליהן כאשר הן מצטרפות יחד.
<h3>סלט העשוי חתיכות גדולות</h3>
סלט העשוי מחתיכות גדולות מותר לערבב אותו עם נוזל, גם אם ערבוב הנוזל גורם לחתיכות הסלט להידבק זו בזו, כיוון שהדבקת חתיכות גדולות זו לזו אינה משנה אותן משמעותית. לדוגמה, מותר להכין סלט מתפוחי אדמה החתוכים לחתיכות גדולות ולערבב אותו במיונז, אף שהמיונז גורם לחתיכות תפוחי האדמה להידבק זו בזו.
<h3>סלט ביצים</h3>
הדרך להכנת סלט ביצים היא ריסוק ביצים קשות, תיבולן בשמן או במיונז, וערבוב הכל יחד. פעולות הערבוב גורמת לחתיכות הביצים להתגבש לעיסה סמיכה, לכן יש סוברים שאסור להכין סלט ביצים בשבת בדרך הרגילה, אלא יש לשפוך תחילה את השמן או את המיונז ולאחר מכן להוסיף את הביצים, ולערבב את הסלט בשינוי. להלכה טוב לנהוג כדעה זו, אך המנהג המקובל הוא להכין סלט ביצים בשבת ללא כל שינוי, וזאת משום שיש לצרף בעניין זה כמה סברות היתר: סברה אחת היא שאין איסור לישה בדברים שאינם גדלים בקרקע, וביצים אינן גדלות בקרקע; סברה שנייה היא שלישת כמות קטנה לצורך הסעודה הסמוכה נחשבת לישה בשינוי, והיא מותרת בשבת; סברה שלישית היא שאיסור לישה נאמר רק כאשר מחברים חתיכות דקות מאוד ויוצרים עיסה הדומה לבצק, אך הוא לא נאמר כאשר מדביקים חתיכות שאינן יוצרות עיסה הדומה לבצק; וסברה רביעית היא שמטרת הוספת השמן אינה גיבוש התערובת, אלא שיפור טעמה. ואף שאין סומכים על כל סברה בנפרד, סומכים עליהן כאשר הן מצטרפות יחד.
<h3>הכנת טחינה</h3>
הדרך להכנת ממרח טחינה היא הוספת מים לטחינה גולמית וערבוב הטחינה והמים יחד. כאשר מוסיפים מעט מים, מתקבלת טחינה סמיכה, וכאשר מוסיפים מים רבים מתקבלת טחינה דלילה. לכן אסור להכין טחינה על ידי הוספת מעט מים לטחינה גולמית, כיוון שאסור להכין בשבת עיסה סמיכה. אך מותר להכין טחינה על ידי הוספת מים רבים לטחינה גולמית, כיוון שמותר לעשות בשבת עיסה דלילה; וזאת בתנאי שמערבבים את הטחינה בשינוי - כגון בעזרת סכין או ידית של כף, או בתוך כלי שאין רגילים לערבב בו את הטחינה. ולמנהג יוצאי אשכנז וחלק מיוצאי ספרד, גם יש להפוך את סדר נתינת החומרים, כלומר לתת בתחילה את המים, ולאחר מכן את הטחינה. ולמנהג כולם יש להקפיד להוסיף כמות מים רבה ולעשות זאת בבת אחת, כך שבכל שלבי הערבוב לא תיווצר עיסה סמיכה, שכן הוספת מים שלא במידה הראויה או הוספתם שלא בבת אחת, גורמות להתגבשות חלק מהטחינה וליצירת עיסה סמיכה בשלב הראשון של הערבוב. ואף שבסיום הערבוב מתקבלת עיסה דלילה, יצירת עיסה סמיכה אסורה גם כאשר עתידים לדלל אותה מיד.
<h3>נתינת רוטב על מאכל מבושל</h3>
מן התורה, מותר להוסיף רוטב למאכל שהתבשל והוא ראוי לאכילה, ולערבב את התבשיל והרוטב יחד עד שתיווצר עיסה סמיכה. זאת כיוון שהבישול כבר הכשיר את המאכל לאכילה ועירוב הרוטב רק משפר מעט את טעם התבשיל. עם זאת, חכמים אסרו ליצור עיסה על ידי הוספת רוטב למאכל שהתבשל וערבובם יחד, כיוון שהדבר נראה כלישה ואנשים עלולים לטעות וללמוד מכך שמותר ללוש בשבת. אך הם התירו זאת אם ערבוב הרוטב והתבשיל נעשה בשינוי. לדוגמה, מותר לשפוך מרק על קוסקוס מבושל ולערבבם יחד גם אם נוצרת עיסה סמיכה, וכן מותר לשפוך רוטב על תפוחי אדמה מבושלים ולערבבם יחד גם אם נוצרת עיסה סמיכה - אך יש לעשות את הערבוב בשינוי.
<h3>הכנת 'מנה חמה'</h3>
סוגים רבים של מזון מהיר הכנה כגון זה הקרוי 'מנה חמה', עשויים מדברים שכאשר הם באים במגע עם נוזל הם מתגבשים מעצמם לעיסה ללא צורך בערבוב. דוגמאות לכך הן מנה חמה של פירה ומנה חמה של קוסקוס. כמבואר לעיל, הן ליוצאי אשכנז והן ליוצאי ספרד אסור להוסיף מים לדברים אלו, כיוון שאיסור לישה חל מיד בשעת הוספת המים, וערבוב העיסה בשינוי לאחר מכן אינו מתיר את האיסור שכבר נעשה. לכן אסור להכין בשבת את כל סוגי המנות החמות העשויות מדברים אלו. לעומת זאת, מותר להכין בשבת סוגי מנות חמות שעשויים מדברים שצריך לערבבם כדי שיתגבשו לעיסה, וזאת על פי העקרונות שהתבארו לעיל. ועיין פרק ג, שישנם מצבים שבהם הכנת מנה חמה אסורה משום מלאכת בישול.
<h3>הכנת ג'לי</h3>
אסור להכין בשבת ג'לי (מִקְפָּא), כיוון שאבקת ג'לי הבאה במגע עם מים מתגבשת לעיסה ללא צורך בערבוב, וכאמור לעיל, בדברים מסוג זה חל איסור לישה מן התורה מיד בשעת הוספת הנוזל, וערבוב העיסה בשינוי לאחר מכן אינו מתיר את האיסור שכבר נעשה. ויש מי שסובר שמותר ליוצאי ספרד להכין ג'לי, כיוון שבעת ערבוב אבקת הג'לי עם מים, התערובת נותרת נוזלית ואין בה איסור לישה, ולאחר מכן התערובת נקרשת מעצמה; וכן הלכה ליוצאי ספרד.
המשך הערה 4: ביתר ביאור: עיין שבת קנו א, שמותר לעשות עיסה משתית (להלן יבואר מהי שתית), אם הופכים את סדר נתינת החומרים שיוצרים את העיסה, אך אסור לעשות עיסה מקלי (להלן יבואר מהו קלי), גם אם הופכים את סדר נתינת החומרים שיוצרים את העיסה. הפיכת הסדר של נתינת החומרים שיוצרים את העיסה היא נתינתם בקערה בסדר הפוך מהסדר שרגילים לתת אותם ביום חול. עיסה שרגילים לעשותהּ על ידי נתינת מוצק בכלי ושפיכת נוזל עליו, יש לעשותה על ידי שפיכת הנוזל לכלי ונתינת המוצק עליו; ועיסה שרגילים לעשותהּ על ידי שפיכת נוזל לכלי ונתינת מוצק עליו, יש לעשותה על ידי נתינת המוצק בכלי, ושפיכת הנוזל עליו. הראשונים נחלקו מהו קלי ומהי שתית. לדעת רוב הפוסקים, שתית היא עיסה דלילה וקלי הוא עיסה סמיכה, ולפי דבריהם הכנת עיסה דלילה מותרת אם משנים את סדר נתינת החומרים, והכנת עיסה סמיכה אסורה גם אם משנים את סדר נתינת החומרים (עיין רש"י שבת קנו א ד"ה בעבה, ובית יוסף שכא יד). הרמב"ם חולק על רוב הראשונים, וסובר שקלי ושתית הם סוגים שונים של קמח, שאינם מתערבים היטב במים ואינם יוצרים עיסה בעלת מרקם אחיד ('אינם ברי גיבול'). קלי הוא קמח העשוי מחיטים קלויות, ושתית היא קמח העשוי מחיטים קלויות שנטחנו טחינה גסה (עיין רמב"ם שבת כא לג, ונחל פז עמ' רפד). עשיית עיסה מקלי ומשתית מותרת מהתורה, כיוון שקמחים אלו אינם יוצרים עיסה בעלת מרקם אחיד, אך חכמים אסרו לעשות מהם עיסה, כיוון שעירובם נראה כלישה, ואנשים הרואים אדם המכין עיסה מקלי או משתית עלולים ללמוד בטעות שמותר ללוש בשבת. אף שעשיית עיסה מקמח קלי ומקמח שתית אסורות מדברי חכמים, לדעת הרמב"ם דינם שונה - קמח קלי דומה לקמח רגיל, ולכן חכמים אסרו לעשות ממנו עיסה גם אם הופכים את סדר נתינת החומרים היוצרים את העיסה, אך קמח שתית הוא קמח גס, שאינו דומה לקמח רגיל, ולכן חכמים הקלו בו יותר והתירו לעשות ממנו עיסה דלילה אם הופכים את סדר נתינת החומרים היוצרים את העיסה. נמצא שלפי רוב הראשונים, מותר לעשות עיסה דלילה מכל סוגי הקמח אם משנים את סדר נתינת החומרים שיוצרים את העיסה, ולפי הרמב"ם, אסור לעשות עיסה דלילה מקמח קלי, גם אם משנים את סדר נתינת החומרים שיוצרים את העיסה (עיין שער הציון שכא סג), וכל שכן שאסור לעשות עיסה דלילה מקמח רגיל, או מחומרים אחרים שמתערבים היטב במים ויוצרים עיסה בעלת מרקם אחיד ('בר גיבול'), גם אם משנים את סדר נתינת החומרים שיוצרים את העיסה (עיין מעשה השבת פרק ז הערה טו); אך מותר לעשות עיסה דלילה מקמח שתית או מחומרים הדומים לו, שטחינתם גסה, אם משנים את סדר נתינת החומרים היוצרים את העיסה. השלחן ערוך (שכא יד) פסק כרמב"ם, ולכן למעשה אסור להכין עיסה דלילה מקמח קלי ומחומרים ברי גיבול גם אם משנים את סדר נתינת החומרים היוצרים את העיסה, אך מותר לעשות עיסה דלילה מחומרים הדומים לקמח שתית, אם משנים את סדר נתינת החומרים היוצרים את העיסה. ועיין מעשה השבת פרק ז הערה מז, שלדעת השלחן ערוך מותר לעשות עיסה דלילה מקמח קלי ומחומרים שהם ברי גיבול, אם מערבבים את העיסה בצורת 'שתי וערב', כלומר על ידי העברת הכף בתנועות ישרות מצד לצד לאורך הקערה ולרוחבה, כיוון ששינוי זה הוא שינוי גדול יותר מהשינוי של סדר נתינת החומרים (ועיין נחל פז עמ' קא סעיף יח). ועיין פסקי תשובות שכא כא, שערבוב העיסה על ידי האצבע נחשב כערבוב בצורת 'שתי וערב'. [ועיין שבות יצחק (לישה) עמ' נז, ומשנ"ב המבואר מהדורת עוז והדר סימן שכא ציונים והערות הערה ריד, שדייקו מהמשנ"ב, שהוא פוסק כדעת רוב הראשונים הסוברים שמותר להכין בלילה דלילה מכל סוגי הקמח אם משנים את סדר נתינת החומרים שיוצרים את העיסה (וכן משמע מהארחות שבת פרק ו סעיפים יט-כא, ומהלכות שבת בשבת חלק א עמ' תשטז, שמתירים לעשות בלילה רכה על ידי שינוי סדר נתינת החומרים מבלי לחלק בין דברים הדומים לקלי לדברים הדומים לשתית, ועיין משנ"ב שכא סז, ותהלה לדוד אורטנברג שכא כד, ובר גיבול קיצור ההלכות ס"ק עז), אך אין לכך משמעות הלכתית רבה, כיוון שלדעת המשנ"ב לא די בשינוי סדר נתינת החומרים אלא נדרש גם שינוי בצורת ערבוב העיסה כפי שיבואר להלן, ושינוי בצורת ערבוב העיסה מתיר לעשות עיסה דלילה מכל סוגי הקמחים]. לסיכום, לדעת השלחן ערוך, העושה עיסה דלילה מחומרים שטחינתם גסה, הדומים לשתית, רשאי לעשותהּ על ידי שינוי בסדר נתינת החומרים, והעושה עיסה דלילה מחומרים הדומים לקמח רגיל או לקמח קלי, אינו רשאי לעשותהּ על ידי שינוי בסדר נתינת החומרים, אלא רק על ידי ערבובה בשינוי. ועיין משנ"ב שכא נז, שקמח מצה נחשב דבר שטחון טחינה גסה והוא דומה לשתית. נמנענו מלהזכיר למעלה את ההיתר לעשות עיסה דלילה על ידי שינוי סדר נתינת החומרים, כדי שלא להרבות בפרטים המכבידים על הבנת דין זה וזכירתו, שכן היתר זה מצריך להבחין בין חומרים הדומים לקלי לחומרים הדומים לשתית. במקום זאת, העדפנו לכתוב את ההיתר לעשות עיסה דלילה על ידי ערבוב העיסה בשינוי, שכן היתר זה כולל את כל החומרים והוא אינו מצריך להבחין בין הסוגים השונים. ועיין אגרות משה אורח חיים חלק ד סימן עד לש אות יא, ומנחת יצחק חלק א סימן עד לש אות יא, שערבוב בכלי שאין רגילים לערבב בו, כגון בסכין או בידית של כף, נחשב כמו ערבוב באצבע, וכן כתב לנו הגר"י אריאל שליט"א, ועיין חזון איש אורח חיים סימן סימן נח ס"ק ח ד"ה הא דמותר, שחולק (עיין משנ"ב מהדורת דרשו סימן שכא הערה 105). ועיין משנ"ב שכא נז, ושמירת שבת סעיף ט אות ב, ופסקי תשובות שכא כא, שהיתר נוסף לעשיית בלילה דלילה הוא לערבב את העיסה על ידי נענוע הכלי, ועיין הליכות אבן ישראל פרק עה סעיף ו, ואבני ישפה חלק ד סימן נז, ופסקי תשובות שכא הערה 239, שהיתר זה נאמר בעיסה שאין זו הדרך הרגילה לערבב אותה, אך עיסה שהדרך הרגילה היא לערבבה על ידי נענוע הכלי אין לעשותה על ידי נענוע הכלי, כיוון שאין זה שינוי, ולכן אסור להכין דייסה דלילה לתינוק על ידי ערבוב הדייסה בבקבוק, כיוון שהדרך הרגילה היא לערבב דייסת תינוק בבקבוק. ועיין אוצרות השבת (קוריץ) פסקי הלכה פרק ו סוף הערה סב, בשם הגרי"ש אלישיב, ומנחת איש (שפירא) פרק ד סוף הערה 105, שנענוע הבקבוק ביד שמאל נחשב שינוי, וכן כתב לנו הגר"י אריאל שליט"א. ועיין בר גיבול קיצור ההלכות ס"ק עב, בשם הגרי"ש אלישיב, שערבוב העיסה בתוך כלי שאין רגילים לערבב אותה בו, נחשב שינוי, וכן כתב לנו הגר"י אריאל שליט"א. ועיין שו"ע שכא יד, ופסקי תשובות שכא כא, שהיתר נוסף לעשיית בלילה דלילה (ואפילו מקמח קלי) הוא עשיית כמות מועטה של בלילה, ועיין משנ"ב שכא נד, שהסתפק מהי כמות מועטה, ועיין חזון איש אורח חיים סימן נח ס"ק א ד"ה אח"כ וס"ק ח ד"ה מש"כ במ"ב (הראשון), וארחות שבת פרק ו סעיף יז, שכמות מועטה היא כמות פחותה מהכמות שרגילים לעשות, ועיין שם ושם, שהיתר זה נאמר רק בסוגי עיסות שרגילים להכין מהן כמות מרובה, ועיין תהלה לדוד שכא כה, שחולק וסובר שכמות מועטה היא הכמות הנדרשת לסעודה הסמוכה.
המשך הערה 18: ביתר ביאור: עיין משנ"ב סימן שכא ס"ק נ וס"ק סד, שההיתר להכין עיסה סמיכה על סמך עשיית שינוי בתהליך ערבוב העיסה מבוסס על ההנחה שאיסור לישה חל מן התורה רק בשלב ערבוב החומרים זה בזה, שכן אם האיסור היה חל כבר בשלב שפיכת הנוזל על המוצק, הרי ששינוי צורת הערבוב לא היה מתיר את הכנת העיסה, כיוון שהאיסור כבר נעשה בשלב מוקדם יותר. הנחה זו שנויה במחלוקת תנאים. רבי יוסי ברבי יהודה מסכים לה, אולם רבי חולק עליה וסובר ששפיכת מים על קמח אסורה מהתורה, כיוון שהמים מתערבים קצת בקמח. לפיכך לדעת רבי, לא ניתן להתיר הכנת עיסה סמיכה על סמך עשיית שינוי בערבוב העיסה, כיוון שהאיסור חל כבר בשלב שפיכת המים לעיסה (ועיין חזון איש אורח חיים סימן נח ס"ק ב ד"ה ונראה, שהפיכת סדר נתינת החומרים היוצרים את העיסה הוא שינוי קל, ולא די בו כדי להתיר את האיסור לשפוך מים לעיסה סמיכה, ורק בעיסה דלילה, שמן התורה אין היא נחשבת עיסה ואין בעשייתה איסור - הקלו לסמוך על שינוי זה). השלחן ערוך (סימן שכא סעיפים יד-טז וסימן שכד סעיף ג) פוסק כדעת רבי יוסי ברבי יהודה, וכן נוהגים רבים מיוצאי ספרד (עיין חזון עובדיה חלק ד עמ' רפד, ושו"ת איש מצליח חלק א אורח חיים סימן לח, ומנוחת אהבה חלק ב פרק ט סעיף א והערה 9), אך הרמ"א (דרכי משה סימן שכד ס"ק א ושו"ע סימן שכא סעיף טז) פוסק כדעת רבי, ולכן לדעתו אסור להכין עיסה סמיכה על סמך עשיית שינוי בערבוב העיסה, וכן נוהגים יוצאי אשכנז וחלק מיוצאי ספרד (עיין בן איש חי שנה שניה פרשת משפטים אות יט, וכף החיים שכד יד. ועיין אור לציון חלק ב פרק לג הערה ג. ועיין הלכות שבת בשבת חלק א עמ' תש, שגם למנהג זה, מעיקר הדין הלכה כדעת רוב הראשונים הפוסקים כרבי יוסי ברבי יהודה, אך נהגו להחמיר ולחשוש למיעוט הראשונים הפוסקים כרבי, וישנם מצבים שבהם העמידו את הדבר על עיקר הדין, כמבואר להלן). ועיין באור הלכה שכד ג ד"ה אין, ומשנ"ב שם יא, שטעם נוסף לחומרת יוצאי אשכנז שלא לעשות עיסה סמיכה על סמך עשיית שינוי בתהליך ערבוב העיסה נובע משיטת התוספות והראב"ד. לשיטתם, מחלוקת רבי יוסי ברבי יהודה נאמרה בנוגע לנתינת מים לחומר בר גיבול, אך נתינת מים לחומר שאינו בר גיבול אסורה מהתורה גם לדעת רבי יוסי ברבי יהודה (עיין ארחות שבת פרק ו הערה ו, שביארו את הסברה של דעה זו). לשיטה זו, עשיית שינוי בצורת ערבוב העיסה אינה מתירה הכנת עיסה מחומר שאינו בר גיבול, כיוון שהאיסור קיים כבר בשלב מוקדם יותר - בשלב שפיכת המים לעיסה, ועיין באור הלכה שכד ג ד"ה אין, ומשנ"ב שם יא, שלכתחילה יש לחשוש לדעה זו. ועיין משנ"ב שכא נ, שהרמב"ם חולק על התוספות והראב"ד וסובר שעשיית עיסה מחומר שאינו בר גיבול קלה יותר מבחינה הלכתית מעשיית עיסה מחומר בר גיבול, והיא אסורה רק מדברי חכמים, ולכן מותר לעשותהּ אם מערבבים אותה בשינוי, ועיין שו"ע שכא יד, שפסק כדעת הרמב"ם, וכן נוהגים רבים יוצאי ספרד. ועיין משנ"ב שכד י-יא, שמותר ליוצאי אשכנז להכין עיסה סמיכה בשבת על ידי ערבובה בשינוי אם המים נִתנוּ בעיסה בערב שבת, כיוון שחומרת יוצאי אשכנז שלא לעשות עיסה סמיכה בשבת נובעת מהחשש שאיסור לישה חל כבר בשלב של נתינת המים לקמח, וכאשר המים ניתנים בעיסה בערב שבת אין בנתינתם שום איסור, וערבוב העיסה הנעשה בשבת נעשה בשינוי. ועיין ארחות שבת פרק ו הערה מו, בשם הגרש"ז אוירבך, שמותר לתת בשבת מיונז (או חומר סמיך אחר), על חתיכות אוכל ולערבבם בשינוי, אף אם נוצרת עיסה סמיכה, כיוון שהאיסור לדעת רבי לשפוך מים על קמח הוא משום שהמים נספגים בקמח, אך מיונז אינו נספג בחתיכות האוכל ששופכים אותו עליהם, ועיין מאמר מרדכי פרק ק סעיף יג, ואיל משולש פרק ג סעיף יט, בשם הגר"י בויאר, והלכות שבת בשבת חלק א עמ' תשב, שחולקים וסוברים שאסור לתת מיונז על חתיכות מאכל ולערבם בשינוי, משום שבשעת נתינת המיונז הוא מתערב מעט בחתיכות האוכל, ועיין איל משולש שם, טעם נוסף לאיסור.
המשך הערה 20: ביתר ביאור: עיין משנ"ב שכא סח, שמותר לעשות עיסה סמיכה מצנון ומלפפונים המעורבים בחומץ אם מערבבים אותם בשינוי, ועיין שער הציון שם פד, שאמנם לדעת הרמ"א איסור לישה מן התורה חל כבר בשלב של שפיכת המים לעיסה, ולדבריו אסור לעשות עיסה סמיכה על סמך עשיית שינוי בערבוב העיסה (כמבואר לעיל), אך במקום הצורך ניתן לסמוך על דעת השלחן ערוך, שלפיה איסור לישה מן התורה חל רק בשלב של ערבוב העיסה, ולכן מותר לעשות עיסה סמיכה על סמך עשיית שינוי בערבוב העיסה. ועיין שם, שהכנת סלט רגיל בשבת אינה נחשבת צורך, כיוון שאפשר להכינו בערב שבת, אך הכנת סלט צנון בשבת נחשבת צורך, כיוון שלא ניתן להכינו בערב שבת, שכן טעמו נפגם. ועיין משנ"ב שם, שטוב לשנות גם את סדר נתינת החומרים היוצרים את העיסה ולתת אותם בסדר הפוך מהדרך שרגילים לתת אותם ביום חול (עיין ארחות שבת פרק ו הערה ס). ועיין תהלה לדוד (אורטנברג) סימן שכא אות כה, וקצות השלחן סימן קל בדי השלחן ס"ק יט, ותוספת אהל שבת חלק א עמ' שסב, וגביע הכסף (זילבר) חלק ב עמ' תתכט, שצנון ומלפפונים אינם ברי גיבול, ולפי דבריהם יש לדייק מהמשנ"ב שההיתר לעשות עיסה סמיכה במקום הצורך הוא בדבר שאינו בר גיבול. ואף שלכתחילה חוששים לדעת התוספות והראב"ד, שלפיה איסור לישה בדבר שאינו בר גיבול חל כבר בשלב שפיכת הנוזל לעיסה, ולדבריהם אסור לעשות עיסה סמיכה מדבר שאינו בר גיבול על סמך עשיית שינוי בערבוב העיסה (כמבואר לעיל), במקום הצורך ניתן לסמוך על דעת הרמב"ם והשלחן ערוך, שלפיה מותר לעשות עיסה סמיכה מדבר שאינו בר גיבול על סמך עשיית שינוי בערבוב העיסה, וכן כתב בספר פסקי תשובות שכא יט-כ (ועיין משנ"ב שכד יא, ומשנה ברורה המבואר מהדורת עוז והדר סימן שכא ציונים והערות הערה רנט). ועיין ארחות שבת פרק ו הערה סג, שחולק וסובר שאסור לעשות עיסה סמיכה מדבר שאינו בר גיבול גם במקום צורך, כיוון שיש לחשוש לדעת התוספות והראב"ד, שלפיה בדבר שאינו בר גיבול איסור לישה חל כבר בשלב שפיכת הנוזל על המוצק, ועיין שם, שדוחה את הדיוק מהמשנ"ב בטענה שמלפפונים וצנון אינם חומרים שאינם ברי גיבול, אלא הם חומרים שאין בהם איסור לישה מן התורה כלל, כיוון שאינם מתאחדים לעיסה אחת, ורק בחומרים כאלו המשנ"ב הקל. ועיין פסקי תשובות סימן שכא אותיות יט-כ ואות כז, ותוספת אהל שבת חלק א עמ' שסב ואילך, שההיתר המובא במשנ"ב לעשות עיסה סמיכה על סמך עשיית שינוי בערבוב העיסה נאמר רק בחומרים שאינם ברי גיבול, אך אין לעשות עיסה סמיכה מחומר בר גיבול גם בשעת הצורך, כיוון שמפורש בשלחן ערוך שדבר זה אסור, וגם במקום צורך אין לנטות מפסק השלחן ערוך (ועיין בן איש חי שנה שניה פרשת משפטים סעיף יד, וכף החיים שכד ט, והליכות שבת חלק ב עמ' תקט). ועיין ארחות שבת פרק ו סעיף טז והערה ח, שחולק וסובר שיוצאי אשכנז יכולים במקום צורך לסמוך על הראשונים החולקים על הרמב"ם ומתירים לעשות עיסה סמיכה מחומר בר גיבול על סמך עשיית שינוי בערבוב העיסה, אף ששיטת אותם ראשונים מנוגדת לפסק השלחן ערוך. (ועיין שמירת שבת כהלכתה פרק ח סעיף יא, שמתיר במקום הצורך לעשות עיסה סמיכה בשינוי, מבלי לחלק בין חומר בר גיבול לחומר שאינו בר גיבול, ועיין פסקי תשובות שכא הערה 293, שהטעם לכך הוא שלדעת השמירת שבת כהלכתה, הדייסות המצויות אינן ברות גיבול, ועיין מגילת ספר איזנטל שבת סימן י אות ה, שלדעת הרמב"ם כמעט כל החומרים אינם ברי גיבול, ולדעת התוספות והראב"ד כמעט כל החומרים הם ברי גיבול, ולפי דבריו אין כמעט משמעות הלכתית לחומרת הרמב"ם והשלחן ערוך שלפיה אסור לעשות עיסה סמיכה בשינוי מחומר בר גיבול, ואין כמעט משמעות הלכתית לחומרת התוספות והראב"ד שלא לעשות עיסה סמיכה בשינוי מחומר בר גיבול, ועיין תוספת אהל שבת חלק א עמ' שסד הערה יב, שאפשר שזהו הטעם לכך שהשמירת שבת כהלכתה מתיר במקום הצורך לעשות עיסה סמיכה בשינוי מבלי לחלק בין חומר בר גיבול לחומר שאינו בר גיבול). לסיכום: לדעת השלחן ערוך, אסור לעשות עיסה סמיכה מחומר בר גיבול, אך מותר לעשות עיסה סמיכה מחומר שאינו בר גיבול על ידי עשיית שינוי בערבוב העיסה, וכן נוהגים רבים מיוצאי ספרד. לדעת הרמ"א, אסור לעשות עיסה סמיכה גם מחומר שאינו בר גיבול, וכן נוהגים יוצאי אשכנז וחלק מיוצאי ספרד. במקום צורך יוצאי אשכנז מתירים לעשות עיסה סמיכה על סמך עשיית שינוי בערבוב העיסה. לדעת הפסקי תשובות, יוצאי אשכנז מקילים כן רק בחומר שאינו בר גיבול, ולדעת הארחות שבת, יוצאי אשכנז מקילים כן רק בחומר בר גיבול. ועיין אור לציון חלק ב פרק לג הערה ה, שיוצאי ספרד המחמירים בדין זה כרמ"א (עיין הערה 17), יכולים להכין עיסה מחומר שאינו בר גיבול על ידי הפיכת סדר נתינת החומרים ושינוי בצורת ערבוב העיסה גם שלא במקום צורך.